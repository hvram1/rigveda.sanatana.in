{
  "mandala": 10,
  "sukta": 61,
  "verses": [
    {
      "id": "10.61.1",
      "mandala": 10,
      "sukta": 61,
      "rik": 1,
      "padas": [
        {
          "text": "इ॒दमि॒त्था रौद्रं᳚ गू॒र्तव᳚चा॒ ब्रह्म॒ क्रत्वा॒ शच्या᳚म॒न्तरा॒जौ ।",
          "begin": 0.0,
          "end": 8.524
        },
        {
          "text": "क्रा॒णा यद᳚स्य पि॒तरा᳚ मंहने॒ष्ठाः पर्ष᳚त्प॒क्थे अह॒न्ना स॒प्त होतॄ᳚न् ॥",
          "begin": 8.524,
          "end": 16.96
        }
      ]
    },
    {
      "id": "10.61.2",
      "mandala": 10,
      "sukta": 61,
      "rik": 2,
      "padas": [
        {
          "text": "स इद्दा॒नाय॒ दभ्या᳚य व॒न्वञ्च्यवा᳚न॒ः सूदै᳚रमिमीत॒ वेदि᳚म् ।",
          "begin": 0.0,
          "end": 7.742
        },
        {
          "text": "तूर्व᳚याणो गू॒र्तव᳚चस्तम॒ः क्षोदो॒ न रेत᳚ इ॒तऊ᳚ति सिञ्चत् ॥",
          "begin": 7.742,
          "end": 14.28
        }
      ]
    },
    {
      "id": "10.61.3",
      "mandala": 10,
      "sukta": 61,
      "rik": 3,
      "padas": [
        {
          "text": "मनो॒ न येषु॒ हव᳚नेषु ति॒ग्मं विप॒ः शच्या᳚ वनु॒थो द्रव᳚न्ता ।",
          "begin": 0.0,
          "end": 6.58
        },
        {
          "text": "आ यः शर्या᳚भिस्तुविनृ॒म्णो अ॒स्याश्री᳚णीता॒दिशं॒ गभ᳚स्तौ ॥",
          "begin": 6.58,
          "end": 14.0
        }
      ]
    },
    {
      "id": "10.61.4",
      "mandala": 10,
      "sukta": 61,
      "rik": 4,
      "padas": [
        {
          "text": "कृ॒ष्णा यद्गोष्व᳚रु॒णीषु॒ सीद᳚द्दि॒वो नपा᳚ताश्विना हुवे वाम् ।",
          "begin": 0.0,
          "end": 7.43
        },
        {
          "text": "वी॒तं मे᳚ य॒ज्ञमा ग᳚तं मे॒ अन्नं᳚ वव॒न्वांसा॒ नेष॒मस्मृ᳚तध्रू ॥",
          "begin": 7.43,
          "end": 14.0
        }
      ]
    },
    {
      "id": "10.61.5",
      "mandala": 10,
      "sukta": 61,
      "rik": 5,
      "padas": [
        {
          "text": "प्रथि᳚ष्ट॒ यस्य᳚ वी॒रक᳚र्ममि॒ष्णदनु᳚ष्ठितं॒ नु नर्यो॒ अपौ᳚हत् ।",
          "begin": 0.0,
          "end": 6.754
        },
        {
          "text": "पुन॒स्तदा वृ᳚हति॒ यत्क॒नाया᳚ दुहि॒तुरा अनु᳚भृतमन॒र्वा ॥",
          "begin": 6.754,
          "end": 12.72
        }
      ]
    },
    {
      "id": "10.61.6",
      "mandala": 10,
      "sukta": 61,
      "rik": 6,
      "padas": [
        {
          "text": "म॒ध्या यत्कर्त्व॒मभ᳚वद॒भीके॒ कामं᳚ कृण्वा॒ने पि॒तरि᳚ युव॒त्याम् ।",
          "begin": 0.0,
          "end": 6.372
        },
        {
          "text": "म॒ना॒नग्रेतो᳚ जहतुर्वि॒यन्ता॒ सानौ॒ निषि᳚क्तं सुकृ॒तस्य॒ योनौ᳚ ॥",
          "begin": 6.372,
          "end": 13.12
        }
      ]
    },
    {
      "id": "10.61.7",
      "mandala": 10,
      "sukta": 61,
      "rik": 7,
      "padas": [
        {
          "text": "पि॒ता यत्स्वां दु᳚हि॒तर᳚मधि॒ष्कन्क्ष्म॒या रेतः᳚ संजग्मा॒नो नि षि᳚ञ्चत् ।",
          "begin": 0.0,
          "end": 6.365
        },
        {
          "text": "स्वा॒ध्यो᳚॑जनय॒न्ब्रह्म᳚ दे॒वा वास्तो॒ष्पतिं᳚ व्रत॒पां निर᳚तक्षन् ॥",
          "begin": 6.365,
          "end": 14.24
        }
      ]
    },
    {
      "id": "10.61.8",
      "mandala": 10,
      "sukta": 61,
      "rik": 8,
      "padas": [
        {
          "text": "स ईं॒ वृषा॒ न फेन᳚मस्यदा॒जौ स्मदा परै॒दप᳚ द॒भ्रचे᳚ताः ।",
          "begin": 0.0,
          "end": 7.092
        },
        {
          "text": "सर᳚त्प॒दा न दक्षि᳚णा परा॒वृङ्न ता नु मे᳚ पृश॒न्यो᳚ जगृभ्रे ॥",
          "begin": 7.092,
          "end": 13.04
        }
      ]
    },
    {
      "id": "10.61.9",
      "mandala": 10,
      "sukta": 61,
      "rik": 9,
      "padas": [
        {
          "text": "म॒क्षू न वह्नि᳚ः प्र॒जाया᳚ उप॒ब्दिर॒ग्निं न न॒ग्न उप᳚ सीद॒दूधः᳚ ।",
          "begin": 0.0,
          "end": 6.733
        },
        {
          "text": "सनि᳚ते॒ध्मं सनि᳚तो॒त वाजं॒ स ध॒र्ता ज᳚ज्ञे॒ सह᳚सा यवी॒युत् ॥",
          "begin": 6.733,
          "end": 12.72
        }
      ]
    },
    {
      "id": "10.61.10",
      "mandala": 10,
      "sukta": 61,
      "rik": 10,
      "padas": [
        {
          "text": "म॒क्षू क॒नाया᳚ः स॒ख्यं नव᳚ग्वा ऋ॒तं वद᳚न्त ऋ॒तयु᳚क्तिमग्मन् ।",
          "begin": 0.0,
          "end": 7.236
        },
        {
          "text": "द्वि॒बर्ह᳚सो॒ य उप᳚ गो॒पमागु᳚रदक्षि॒णासो॒ अच्यु᳚ता दुदुक्षन् ॥",
          "begin": 7.236,
          "end": 13.0
        }
      ]
    },
    {
      "id": "10.61.11",
      "mandala": 10,
      "sukta": 61,
      "rik": 11,
      "padas": [
        {
          "text": "म॒क्षू क॒नाया᳚ः स॒ख्यं नवी᳚यो॒ राधो॒ न रेत᳚ ऋ॒तमित्तु᳚रण्यन् ।",
          "begin": 0.0,
          "end": 7.571
        },
        {
          "text": "शुचि॒ यत्ते॒ रेक्ण॒ आय᳚जन्त सब॒र्दुघा᳚या॒ः पय᳚ उ॒स्रिया᳚याः ॥",
          "begin": 7.571,
          "end": 14.08
        }
      ]
    },
    {
      "id": "10.61.12",
      "mandala": 10,
      "sukta": 61,
      "rik": 12,
      "padas": [
        {
          "text": "प॒श्वा यत्प॒श्चा वियु᳚ता बु॒धन्तेति᳚ ब्रवीति व॒क्तरी॒ ररा᳚णः ।",
          "begin": 0.0,
          "end": 6.936
        },
        {
          "text": "वसो᳚र्वसु॒त्वा का॒रवो᳚॑ने॒हा विश्वं᳚ विवेष्टि॒ द्रवि᳚ण॒मुप॒ क्षु ॥",
          "begin": 6.936,
          "end": 13.8
        }
      ]
    },
    {
      "id": "10.61.13",
      "mandala": 10,
      "sukta": 61,
      "rik": 13,
      "padas": [
        {
          "text": "तदिन्न्व᳚स्य परि॒षद्वा᳚नो अग्मन्पु॒रू सद᳚न्तो नार्ष॒दं बि᳚भित्सन् ।",
          "begin": 0.0,
          "end": 7.075
        },
        {
          "text": "वि शुष्ण᳚स्य॒ संग्र᳚थितमन॒र्वा वि॒दत्पु᳚रुप्रजा॒तस्य॒ गुहा॒ यत् ॥",
          "begin": 7.075,
          "end": 13.68
        }
      ]
    },
    {
      "id": "10.61.14",
      "mandala": 10,
      "sukta": 61,
      "rik": 14,
      "padas": [
        {
          "text": "भर्गो᳚ ह॒ नामो॒त यस्य᳚ दे॒वाः स्व१॒᳚र्ण ये त्रि᳚षध॒स्थे नि᳚षे॒दुः ।",
          "begin": 0.0,
          "end": 6.65
        },
        {
          "text": "अ॒ग्निर्ह॒ नामो॒त जा॒तवे᳚दाः श्रु॒धी नो᳚ होतरृ॒तस्य॒ होता॒ध्रुक् ॥",
          "begin": 6.65,
          "end": 14.68
        }
      ]
    },
    {
      "id": "10.61.15",
      "mandala": 10,
      "sukta": 61,
      "rik": 15,
      "padas": [
        {
          "text": "उ॒त त्या मे॒ रौद्रा᳚वर्चि॒मन्ता॒ नास᳚त्याविन्द्र गू॒र्तये॒ यज᳚ध्यै ।",
          "begin": 0.0,
          "end": 6.969
        },
        {
          "text": "म॒नु॒ष्वद्वृ॒क्तब᳚र्हिषे॒ ररा᳚णा म॒न्दू हि॒तप्र᳚यसा वि॒क्षु यज्यू᳚ ॥",
          "begin": 6.969,
          "end": 13.64
        }
      ]
    },
    {
      "id": "10.61.16",
      "mandala": 10,
      "sukta": 61,
      "rik": 16,
      "padas": [
        {
          "text": "अ॒यं स्तु॒तो राजा᳚ वन्दि वे॒धा अ॒पश्च॒ विप्र᳚स्तरति॒ स्वसे᳚तुः ।",
          "begin": 0.0,
          "end": 7.508
        },
        {
          "text": "स क॒क्षीव᳚न्तं रेजय॒त्सो अ॒ग्निं ने॒मिं न च॒क्रमर्व᳚तो रघु॒द्रु ॥",
          "begin": 7.508,
          "end": 13.92
        }
      ]
    },
    {
      "id": "10.61.17",
      "mandala": 10,
      "sukta": 61,
      "rik": 17,
      "padas": [
        {
          "text": "स द्वि॒बन्धु᳚र्वैतर॒णो यष्टा᳚ सब॒र्धुं धे॒नुम॒स्वं᳚ दु॒हध्यै᳚ ।",
          "begin": 0.0,
          "end": 7.99
        },
        {
          "text": "सं यन्मि॒त्रावरु᳚णा वृ॒ञ्ज उ॒क्थैर्ज्येष्ठे᳚भिरर्य॒मणं॒ वरू᳚थैः ॥",
          "begin": 7.99,
          "end": 14.96
        }
      ]
    },
    {
      "id": "10.61.18",
      "mandala": 10,
      "sukta": 61,
      "rik": 18,
      "padas": [
        {
          "text": "तद्ब᳚न्धुः सू॒रिर्दि॒वि ते᳚ धियं॒धा नाभा॒नेदि᳚ष्ठो रपति॒ प्र वेन᳚न् ।",
          "begin": 0.0,
          "end": 8.108
        },
        {
          "text": "सा नो॒ नाभि᳚ः पर॒मास्य वा᳚ घा॒हं तत्प॒श्चा क᳚ति॒थश्चि᳚दास ॥",
          "begin": 8.108,
          "end": 13.92
        }
      ]
    },
    {
      "id": "10.61.19",
      "mandala": 10,
      "sukta": 61,
      "rik": 19,
      "padas": [
        {
          "text": "इ॒यं मे॒ नाभि᳚रि॒ह मे᳚ स॒धस्थ᳚मि॒मे मे᳚ दे॒वा अ॒यम᳚स्मि॒ सर्व᳚ः ।",
          "begin": 0.0,
          "end": 7.178
        },
        {
          "text": "द्वि॒जा अह᳚ प्रथम॒जा ऋ॒तस्ये॒दं धे॒नुर᳚दुह॒ज्जाय᳚माना ॥",
          "begin": 7.178,
          "end": 12.84
        }
      ]
    },
    {
      "id": "10.61.20",
      "mandala": 10,
      "sukta": 61,
      "rik": 20,
      "padas": [
        {
          "text": "अधा᳚सु म॒न्द्रो अ᳚र॒तिर्वि॒भावाव᳚ स्यति द्विवर्त॒निर्व᳚ने॒षाट् ।",
          "begin": 0.0,
          "end": 7.421
        },
        {
          "text": "ऊ॒र्ध्वा यच्छ्रेणि॒र्न शिशु॒र्दन्म॒क्षू स्थि॒रं शे᳚वृ॒धं सू᳚त मा॒ता ॥",
          "begin": 7.421,
          "end": 14.32
        }
      ]
    },
    {
      "id": "10.61.21",
      "mandala": 10,
      "sukta": 61,
      "rik": 21,
      "padas": [
        {
          "text": "अधा॒ गाव॒ उप᳚मातिं क॒नाया॒ अनु᳚ श्वा॒न्तस्य॒ कस्य᳚ चि॒त्परे᳚युः ।",
          "begin": 0.0,
          "end": 7.29
        },
        {
          "text": "श्रु॒धि त्वं सु᳚द्रविणो न॒स्त्वं या᳚ळाश्व॒घ्नस्य᳚ वावृधे सू॒नृता᳚भिः ॥",
          "begin": 7.29,
          "end": 14.2
        }
      ]
    },
    {
      "id": "10.61.22",
      "mandala": 10,
      "sukta": 61,
      "rik": 22,
      "padas": [
        {
          "text": "अध॒ त्वमि᳚न्द्र वि॒द्ध्य१॒᳚स्मान्म॒हो रा॒ये नृ᳚पते॒ वज्र᳚बाहुः ।",
          "begin": 0.0,
          "end": 5.859
        },
        {
          "text": "रक्षा᳚ च नो म॒घोनः᳚ पा॒हि सू॒रीन᳚ने॒हस᳚स्ते हरिवो अ॒भिष्टौ᳚ ॥",
          "begin": 5.859,
          "end": 13.84
        }
      ]
    },
    {
      "id": "10.61.23",
      "mandala": 10,
      "sukta": 61,
      "rik": 23,
      "padas": [
        {
          "text": "अध॒ यद्रा᳚जाना॒ गवि᳚ष्टौ॒ सर᳚त्सर॒ण्युः का॒रवे᳚ जर॒ण्युः ।",
          "begin": 0.0,
          "end": 7.117
        },
        {
          "text": "विप्र॒ः प्रेष्ठ॒ः स ह्ये᳚षां ब॒भूव॒ परा᳚ च॒ वक्ष᳚दु॒त प᳚र्षदेनान् ॥",
          "begin": 7.117,
          "end": 13.64
        }
      ]
    },
    {
      "id": "10.61.24",
      "mandala": 10,
      "sukta": 61,
      "rik": 24,
      "padas": [
        {
          "text": "अधा॒ न्व᳚स्य॒ जेन्य᳚स्य पु॒ष्टौ वृथा॒ रेभ᳚न्त ईमहे॒ तदू॒ नु ।",
          "begin": 0.0,
          "end": 6.704
        },
        {
          "text": "स॒र॒ण्युर᳚स्य सू॒नुरश्वो॒ विप्र᳚श्चासि॒ श्रव᳚सश्च सा॒तौ ॥",
          "begin": 6.704,
          "end": 11.64
        }
      ]
    },
    {
      "id": "10.61.25",
      "mandala": 10,
      "sukta": 61,
      "rik": 25,
      "padas": [
        {
          "text": "यु॒वोर्यदि᳚ स॒ख्याया॒स्मे शर्धा᳚य॒ स्तोमं᳚ जुजु॒षे नम᳚स्वान् ।",
          "begin": 0.0,
          "end": 7.558
        },
        {
          "text": "वि॒श्वत्र॒ यस्मि॒न्ना गिरः᳚ समी॒चीः पू॒र्वीव᳚ गा॒तुर्दाश᳚त्सू॒नृता᳚यै ॥",
          "begin": 7.558,
          "end": 14.12
        }
      ]
    },
    {
      "id": "10.61.26",
      "mandala": 10,
      "sukta": 61,
      "rik": 26,
      "padas": [
        {
          "text": "स गृ᳚णा॒नो अ॒द्भिर्दे॒ववा॒निति᳚ सु॒बन्धु॒र्नम᳚सा सू॒क्तैः ।",
          "begin": 0.0,
          "end": 6.163
        },
        {
          "text": "वर्ध᳚दु॒क्थैर्वचो᳚भि॒रा हि नू॒नं व्यध्वै᳚ति॒ पय᳚स उ॒स्रिया᳚याः ॥",
          "begin": 6.163,
          "end": 13.48
        }
      ]
    },
    {
      "id": "10.61.27",
      "mandala": 10,
      "sukta": 61,
      "rik": 27,
      "padas": [
        {
          "text": "त ऊ॒ षु णो᳚ म॒हो य᳚जत्रा भू॒त दे᳚वास ऊ॒तये᳚ स॒जोषा᳚ः ।",
          "begin": 0.0,
          "end": 7.389
        },
        {
          "text": "ये वाजाँ॒ अन᳚यता वि॒यन्तो॒ ये स्था नि᳚चे॒तारो॒ अमू᳚राः ॥",
          "begin": 7.389,
          "end": 14.8
        }
      ]
    }
  ]
}