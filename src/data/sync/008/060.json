{
  "mandala": 8,
  "sukta": 60,
  "verses": [
    {
      "id": "8.60.1",
      "mandala": 8,
      "sukta": 60,
      "rik": 1,
      "padas": [
        {
          "text": "अग्न॒ आ या᳚ह्य॒ग्निभि॒र्होता᳚रं त्वा वृणीमहे ।",
          "begin": 0.0,
          "end": 7.473
        },
        {
          "text": "आ त्वाम᳚नक्तु॒ प्रय᳚ता ह॒विष्म᳚ती॒ यजि᳚ष्ठं ब॒र्हिरा॒सदे᳚ ॥",
          "begin": 7.473,
          "end": 13.0
        }
      ]
    },
    {
      "id": "8.60.2",
      "mandala": 8,
      "sukta": 60,
      "rik": 2,
      "padas": [
        {
          "text": "अच्छा॒ हि त्वा᳚ सहसः सूनो अङ्गिर॒ः स्रुच॒श्चर᳚न्त्यध्व॒रे ।",
          "begin": 0.0,
          "end": 6.798
        },
        {
          "text": "ऊ॒र्जो नपा᳚तं घृ॒तके᳚शमीमहे॒॑ग्निं य॒ज्ञेषु᳚ पू॒र्व्यम् ॥",
          "begin": 6.798,
          "end": 12.56
        }
      ]
    },
    {
      "id": "8.60.3",
      "mandala": 8,
      "sukta": 60,
      "rik": 3,
      "padas": [
        {
          "text": "अग्ने᳚ क॒विर्वे॒धा अ᳚सि॒ होता᳚ पावक॒ यक्ष्य᳚ः ।",
          "begin": 0.0,
          "end": 6.096
        },
        {
          "text": "म॒न्द्रो यजि᳚ष्ठो अध्व॒रेष्वीड्यो॒ विप्रे᳚भिः शुक्र॒ मन्म᳚भिः ॥",
          "begin": 6.096,
          "end": 12.04
        }
      ]
    },
    {
      "id": "8.60.4",
      "mandala": 8,
      "sukta": 60,
      "rik": 4,
      "padas": [
        {
          "text": "अद्रो᳚घ॒मा व᳚होश॒तो य᳚विष्ठ्य दे॒वाँ अ᳚जस्र वी॒तये᳚ ।",
          "begin": 0.0,
          "end": 5.102
        },
        {
          "text": "अ॒भि प्रयां᳚सि॒ सुधि॒ता व᳚सो गहि॒ मन्द᳚स्व धी॒तिभि᳚र्हि॒तः ॥",
          "begin": 5.102,
          "end": 11.12
        }
      ]
    },
    {
      "id": "8.60.5",
      "mandala": 8,
      "sukta": 60,
      "rik": 5,
      "padas": [
        {
          "text": "त्वमित्स॒प्रथा᳚ अ॒स्यग्ने᳚ त्रातरृ॒तस्क॒विः ।",
          "begin": 0.0,
          "end": 5.661
        },
        {
          "text": "त्वां विप्रा᳚सः समिधान दीदिव॒ आ वि᳚वासन्ति वे॒धसः᳚ ॥",
          "begin": 5.661,
          "end": 11.2
        }
      ]
    },
    {
      "id": "8.60.6",
      "mandala": 8,
      "sukta": 60,
      "rik": 6,
      "padas": [
        {
          "text": "शोचा᳚ शोचिष्ठ दीदि॒हि वि॒शे मयो॒ रास्व᳚ स्तो॒त्रे म॒हाँ अ᳚सि ।",
          "begin": 0.0,
          "end": 6.436
        },
        {
          "text": "दे॒वानां॒ शर्म॒न्मम᳚ सन्तु सू॒रयः᳚ शत्रू॒षाहः᳚ स्व॒ग्नयः᳚ ॥",
          "begin": 6.436,
          "end": 12.48
        }
      ]
    },
    {
      "id": "8.60.7",
      "mandala": 8,
      "sukta": 60,
      "rik": 7,
      "padas": [
        {
          "text": "यथा᳚ चिद्वृ॒द्धम᳚त॒समग्ने᳚ सं॒जूर्व᳚सि॒ क्षमि᳚ ।",
          "begin": 0.0,
          "end": 5.311
        },
        {
          "text": "ए॒वा द᳚ह मित्रमहो॒ यो अ᳚स्म॒ध्रुग्दु॒र्मन्मा॒ कश्च॒ वेन᳚ति ॥",
          "begin": 5.311,
          "end": 11.36
        }
      ]
    },
    {
      "id": "8.60.8",
      "mandala": 8,
      "sukta": 60,
      "rik": 8,
      "padas": [
        {
          "text": "मा नो॒ मर्ता᳚य रि॒पवे᳚ रक्ष॒स्विने॒ माघशं᳚साय रीरधः ।",
          "begin": 0.0,
          "end": 5.81
        },
        {
          "text": "अस्रे᳚धद्भिस्त॒रणि᳚भिर्यविष्ठ्य शि॒वेभि᳚ः पाहि पा॒युभि᳚ः ॥",
          "begin": 5.81,
          "end": 12.48
        }
      ]
    },
    {
      "id": "8.60.9",
      "mandala": 8,
      "sukta": 60,
      "rik": 9,
      "padas": [
        {
          "text": "पा॒हि नो᳚ अग्न॒ एक᳚या पा॒ह्यु१॒᳚त द्वि॒तीय᳚या ।",
          "begin": 0.0,
          "end": 5.467
        },
        {
          "text": "पा॒हि गी॒र्भिस्ति॒सृभि᳚रूर्जां पते पा॒हि च᳚त॒सृभि᳚र्वसो ॥",
          "begin": 5.467,
          "end": 11.28
        }
      ]
    },
    {
      "id": "8.60.10",
      "mandala": 8,
      "sukta": 60,
      "rik": 10,
      "padas": [
        {
          "text": "पा॒हि विश्व᳚स्माद्र॒क्षसो॒ अरा᳚व्ण॒ः प्र स्म॒ वाजे᳚षु नो॑व ।",
          "begin": 0.0,
          "end": 6.777
        },
        {
          "text": "त्वामिद्धि नेदि᳚ष्ठं दे॒वता᳚तय आ॒पिं नक्षा᳚महे वृ॒धे ॥",
          "begin": 6.777,
          "end": 12.4
        }
      ]
    },
    {
      "id": "8.60.11",
      "mandala": 8,
      "sukta": 60,
      "rik": 11,
      "padas": [
        {
          "text": "आ नो᳚ अग्ने वयो॒वृधं᳚ र॒यिं पा᳚वक॒ शंस्य᳚म् ।",
          "begin": 0.0,
          "end": 5.924
        },
        {
          "text": "रास्वा᳚ च न उपमाते पुरु॒स्पृहं॒ सुनी᳚ती॒ स्वय᳚शस्तरम् ॥",
          "begin": 5.924,
          "end": 12.48
        }
      ]
    },
    {
      "id": "8.60.12",
      "mandala": 8,
      "sukta": 60,
      "rik": 12,
      "padas": [
        {
          "text": "येन॒ वंसा᳚म॒ पृत᳚नासु॒ शर्ध᳚त॒स्तर᳚न्तो अ॒र्य आ॒दिशः᳚ ।",
          "begin": 0.0,
          "end": 6.857
        },
        {
          "text": "स त्वं नो᳚ वर्ध॒ प्रय᳚सा शचीवसो॒ जिन्वा॒ धियो᳚ वसु॒विदः᳚ ॥",
          "begin": 6.857,
          "end": 12.8
        }
      ]
    },
    {
      "id": "8.60.13",
      "mandala": 8,
      "sukta": 60,
      "rik": 13,
      "padas": [
        {
          "text": "शिशा᳚नो वृष॒भो य᳚था॒ग्निः शृङ्गे॒ दवि᳚ध्वत् ।",
          "begin": 0.0,
          "end": 4.852
        },
        {
          "text": "ति॒ग्मा अ᳚स्य॒ हन᳚वो॒ न प्र᳚ति॒धृषे᳚ सु॒जम्भ॒ः सह᳚सो य॒हुः ॥",
          "begin": 4.852,
          "end": 10.88
        }
      ]
    },
    {
      "id": "8.60.14",
      "mandala": 8,
      "sukta": 60,
      "rik": 14,
      "padas": [
        {
          "text": "न॒हि ते᳚ अग्ने वृषभ प्रति॒धृषे॒ जम्भा᳚सो॒ यद्वि॒तिष्ठ᳚से ।",
          "begin": 0.0,
          "end": 6.769
        },
        {
          "text": "स त्वं नो᳚ होत॒ः सुहु᳚तं ह॒विष्कृ᳚धि॒ वंस्वा᳚ नो॒ वार्या᳚ पु॒रु ॥",
          "begin": 6.769,
          "end": 13.2
        }
      ]
    },
    {
      "id": "8.60.15",
      "mandala": 8,
      "sukta": 60,
      "rik": 15,
      "padas": [
        {
          "text": "शेषे॒ वने᳚षु मा॒त्रोः सं त्वा॒ मर्ता᳚स इन्धते ।",
          "begin": 0.0,
          "end": 5.694
        },
        {
          "text": "अत᳚न्द्रो ह॒व्या व᳚हसि हवि॒ष्कृत॒ आदिद्दे॒वेषु᳚ राजसि ॥",
          "begin": 5.694,
          "end": 11.56
        }
      ]
    },
    {
      "id": "8.60.16",
      "mandala": 8,
      "sukta": 60,
      "rik": 16,
      "padas": [
        {
          "text": "स॒प्त होता᳚र॒स्तमिदी᳚ळते॒ त्वाग्ने᳚ सु॒त्यज॒मह्र᳚यम् ।",
          "begin": 0.0,
          "end": 5.938
        },
        {
          "text": "भि॒नत्स्यद्रिं॒ तप᳚सा॒ वि शो॒चिषा॒ प्राग्ने᳚ तिष्ठ॒ जनाँ॒ अति᳚ ॥",
          "begin": 5.938,
          "end": 12.2
        }
      ]
    },
    {
      "id": "8.60.17",
      "mandala": 8,
      "sukta": 60,
      "rik": 17,
      "padas": [
        {
          "text": "अ॒ग्निम᳚ग्निं वो॒ अध्रि᳚गुं हु॒वेम᳚ वृ॒क्तब᳚र्हिषः ।",
          "begin": 0.0,
          "end": 5.372
        },
        {
          "text": "अ॒ग्निं हि॒तप्र᳚यसः शश्व॒तीष्वा होता᳚रं चर्षणी॒नाम् ॥",
          "begin": 5.372,
          "end": 10.6
        }
      ]
    },
    {
      "id": "8.60.18",
      "mandala": 8,
      "sukta": 60,
      "rik": 18,
      "padas": [
        {
          "text": "केते᳚न॒ शर्म᳚न्त्सचते सुषा॒मण्यग्ने॒ तुभ्यं᳚ चिकि॒त्वना᳚ ।",
          "begin": 0.0,
          "end": 7.741
        },
        {
          "text": "इ॒ष॒ण्यया᳚ नः पुरु॒रूप॒मा भ᳚र॒ वाजं॒ नेदि᳚ष्ठमू॒तये᳚ ॥",
          "begin": 7.741,
          "end": 12.92
        }
      ]
    },
    {
      "id": "8.60.19",
      "mandala": 8,
      "sukta": 60,
      "rik": 19,
      "padas": [
        {
          "text": "अग्ने॒ जरि᳚तर्वि॒श्पति᳚स्तेपा॒नो दे᳚व र॒क्षसः᳚ ।",
          "begin": 0.0,
          "end": 3.331
        },
        {
          "text": "अप्रो᳚षिवान्गृ॒हप᳚तिर्म॒हाँ अ᳚सि दि॒वस्पा॒युर्दु᳚रोण॒युः ॥",
          "begin": 3.331,
          "end": 11.16
        }
      ]
    },
    {
      "id": "8.60.20",
      "mandala": 8,
      "sukta": 60,
      "rik": 20,
      "padas": [
        {
          "text": "मा नो॒ रक्ष॒ आ वे᳚शीदाघृणीवसो॒ मा या॒तुर्या᳚तु॒माव᳚ताम् ।",
          "begin": 0.0,
          "end": 6.727
        },
        {
          "text": "प॒रो॒ग॒व्यू॒त्यनि᳚रा॒मप॒ क्षुध॒मग्ने॒ सेध᳚ रक्ष॒स्विनः᳚ ॥",
          "begin": 6.727,
          "end": 14.12
        }
      ]
    }
  ]
}