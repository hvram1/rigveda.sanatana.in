{
  "mandala": 8,
  "sukta": 71,
  "verses": [
    {
      "id": "8.71.1",
      "mandala": 8,
      "sukta": 71,
      "rik": 1,
      "padas": [
        {
          "text": "त्वं नो᳚ अग्ने॒ महो᳚भिः पा॒हि विश्व᳚स्या॒ अरा᳚तेः ।",
          "begin": 0.0,
          "end": 11.512
        },
        {
          "text": "उ॒त द्वि॒षो मर्त्य᳚स्य ॥",
          "begin": 11.512,
          "end": 14.8
        }
      ]
    },
    {
      "id": "8.71.2",
      "mandala": 8,
      "sukta": 71,
      "rik": 2,
      "padas": [
        {
          "text": "न॒हि म॒न्युः पौरु᳚षेय॒ ईशे॒ हि वः᳚ प्रियजात ।",
          "begin": 0.0,
          "end": 5.075
        },
        {
          "text": "त्वमिद᳚सि॒ क्षपा᳚वान् ॥",
          "begin": 5.075,
          "end": 7.72
        }
      ]
    },
    {
      "id": "8.71.3",
      "mandala": 8,
      "sukta": 71,
      "rik": 3,
      "padas": [
        {
          "text": "स नो॒ विश्वे᳚भिर्दे॒वेभि॒रूर्जो᳚ नपा॒द्भद्र᳚शोचे ।",
          "begin": 0.0,
          "end": 6.801
        },
        {
          "text": "र॒यिं दे᳚हि वि॒श्ववा᳚रम् ॥",
          "begin": 6.801,
          "end": 9.88
        }
      ]
    },
    {
      "id": "8.71.4",
      "mandala": 8,
      "sukta": 71,
      "rik": 4,
      "padas": [
        {
          "text": "न तम᳚ग्ने॒ अरा᳚तयो॒ मर्तं᳚ युवन्त रा॒यः ।",
          "begin": 0.0,
          "end": 5.827
        },
        {
          "text": "यं त्राय᳚से दा॒श्वांस᳚म् ॥",
          "begin": 5.827,
          "end": 9.24
        }
      ]
    },
    {
      "id": "8.71.5",
      "mandala": 8,
      "sukta": 71,
      "rik": 5,
      "padas": [
        {
          "text": "यं त्वं वि᳚प्र मे॒धसा᳚ता॒वग्ने᳚ हि॒नोषि॒ धना᳚य ।",
          "begin": 0.0,
          "end": 6.348
        },
        {
          "text": "स तवो॒ती गोषु॒ गन्ता᳚ ॥",
          "begin": 6.348,
          "end": 9.16
        }
      ]
    },
    {
      "id": "8.71.6",
      "mandala": 8,
      "sukta": 71,
      "rik": 6,
      "padas": [
        {
          "text": "त्वं र॒यिं पु᳚रु॒वीर॒मग्ने᳚ दा॒शुषे॒ मर्ता᳚य ।",
          "begin": 0.0,
          "end": 5.468
        },
        {
          "text": "प्र णो᳚ नय॒ वस्यो॒ अच्छ᳚ ॥",
          "begin": 5.468,
          "end": 8.56
        }
      ]
    },
    {
      "id": "8.71.7",
      "mandala": 8,
      "sukta": 71,
      "rik": 7,
      "padas": [
        {
          "text": "उ॒रु॒ष्या णो॒ मा परा᳚ दा अघाय॒ते जा᳚तवेदः ।",
          "begin": 0.0,
          "end": 6.992
        },
        {
          "text": "दु॒रा॒ध्ये॒३॒᳚ मर्ता᳚य ॥",
          "begin": 6.992,
          "end": 11.64
        }
      ]
    },
    {
      "id": "8.71.8",
      "mandala": 8,
      "sukta": 71,
      "rik": 8,
      "padas": [
        {
          "text": "अग्ने॒ माकि᳚ष्टे दे॒वस्य᳚ रा॒तिमदे᳚वो युयोत ।",
          "begin": 0.0,
          "end": 5.947
        },
        {
          "text": "त्वमी᳚शिषे॒ वसू᳚नाम् ॥",
          "begin": 5.947,
          "end": 9.0
        }
      ]
    },
    {
      "id": "8.71.9",
      "mandala": 8,
      "sukta": 71,
      "rik": 9,
      "padas": [
        {
          "text": "स नो॒ वस्व॒ उप᳚ मा॒स्यूर्जो᳚ नपा॒न्माहि᳚नस्य ।",
          "begin": 0.0,
          "end": 5.069
        },
        {
          "text": "सखे᳚ वसो जरि॒तृभ्य᳚ः ॥",
          "begin": 5.069,
          "end": 9.16
        }
      ]
    },
    {
      "id": "8.71.10",
      "mandala": 8,
      "sukta": 71,
      "rik": 10,
      "padas": [
        {
          "text": "अच्छा᳚ नः शी॒रशो᳚चिषं॒ गिरो᳚ यन्तु दर्श॒तम् ।",
          "begin": 0.0,
          "end": 6.411
        },
        {
          "text": "अच्छा᳚ य॒ज्ञासो॒ नम᳚सा पुरू॒वसुं᳚ पुरुप्रश॒स्तमू॒तये᳚ ॥",
          "begin": 6.411,
          "end": 12.6
        }
      ]
    },
    {
      "id": "8.71.11",
      "mandala": 8,
      "sukta": 71,
      "rik": 11,
      "padas": [
        {
          "text": "अ॒ग्निं सू॒नुं सह᳚सो जा॒तवे᳚दसं दा॒नाय॒ वार्या᳚णाम् ।",
          "begin": 0.0,
          "end": 7.299
        },
        {
          "text": "द्वि॒ता यो भूद॒मृतो॒ मर्त्ये॒ष्वा होता᳚ म॒न्द्रत᳚मो वि॒शि ॥",
          "begin": 7.299,
          "end": 12.68
        }
      ]
    },
    {
      "id": "8.71.12",
      "mandala": 8,
      "sukta": 71,
      "rik": 12,
      "padas": [
        {
          "text": "अ॒ग्निं वो᳚ देवय॒ज्यया॒ग्निं प्र᳚य॒त्य᳚ध्व॒रे ।",
          "begin": 0.0,
          "end": 5.714
        },
        {
          "text": "अ॒ग्निं धी॒षु प्र᳚थ॒मम॒ग्निमर्व᳚त्य॒ग्निं क्षैत्रा᳚य॒ साध᳚से ॥",
          "begin": 5.714,
          "end": 11.76
        }
      ]
    },
    {
      "id": "8.71.13",
      "mandala": 8,
      "sukta": 71,
      "rik": 13,
      "padas": [
        {
          "text": "अ॒ग्निरि॒षां स॒ख्ये द᳚दातु न॒ ईशे॒ यो वार्या᳚णाम् ।",
          "begin": 0.0,
          "end": 6.501
        },
        {
          "text": "अ॒ग्निं तो॒के तन᳚ये॒ शश्व᳚दीमहे॒ वसुं॒ सन्तं᳚ तनू॒पाम् ॥",
          "begin": 6.501,
          "end": 12.12
        }
      ]
    },
    {
      "id": "8.71.14",
      "mandala": 8,
      "sukta": 71,
      "rik": 14,
      "padas": [
        {
          "text": "अ॒ग्निमी᳚ळि॒ष्वाव᳚से॒ गाथा᳚भिः शी॒रशो᳚चिषम् ।",
          "begin": 0.0,
          "end": 6.934
        },
        {
          "text": "अ॒ग्निं रा॒ये पु᳚रुमीळ्ह श्रु॒तं नरो॒॑ग्निं सु᳚दी॒तये᳚ छ॒र्दिः ॥",
          "begin": 6.934,
          "end": 12.72
        }
      ]
    },
    {
      "id": "8.71.15",
      "mandala": 8,
      "sukta": 71,
      "rik": 15,
      "padas": [
        {
          "text": "अ॒ग्निं द्वेषो॒ योत॒वै नो᳚ गृणीमस्य॒ग्निं शं योश्च॒ दात᳚वे ।",
          "begin": 0.0,
          "end": 7.559
        },
        {
          "text": "विश्वा᳚सु वि॒क्ष्व᳚वि॒तेव॒ हव्यो॒ भुव॒द्वस्तु᳚रृषू॒णाम् ॥",
          "begin": 7.559,
          "end": 14.32
        }
      ]
    }
  ]
}