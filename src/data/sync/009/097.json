{
  "mandala": 9,
  "sukta": 97,
  "verses": [
    {
      "id": "9.97.1",
      "mandala": 9,
      "sukta": 97,
      "rik": 1,
      "padas": [
        {
          "text": "अ॒स्य प्रे॒षा हे॒मना᳚ पू॒यमा᳚नो दे॒वो दे॒वेभि॒ः सम᳚पृक्त॒ रस᳚म् ।",
          "begin": 0.0,
          "end": 7.303
        },
        {
          "text": "सु॒तः प॒वित्रं॒ पर्ये᳚ति॒ रेभ᳚न्मि॒तेव॒ सद्म᳚ पशु॒मान्ति॒ होता᳚ ॥",
          "begin": 7.303,
          "end": 15.88
        }
      ]
    },
    {
      "id": "9.97.2",
      "mandala": 9,
      "sukta": 97,
      "rik": 2,
      "padas": [
        {
          "text": "भ॒द्रा वस्त्रा᳚ सम॒न्या॒३॒᳚ वसा᳚नो म॒हान्क॒विर्नि॒वच᳚नानि॒ शंस᳚न् ।",
          "begin": 0.0,
          "end": 9.406
        },
        {
          "text": "आ व᳚च्यस्व च॒म्वो᳚ः पू॒यमा᳚नो विचक्ष॒णो जागृ᳚विर्दे॒ववी᳚तौ ॥",
          "begin": 9.406,
          "end": 16.4
        }
      ]
    },
    {
      "id": "9.97.3",
      "mandala": 9,
      "sukta": 97,
      "rik": 3,
      "padas": [
        {
          "text": "समु᳚ प्रि॒यो मृ᳚ज्यते॒ सानो॒ अव्ये᳚ य॒शस्त᳚रो य॒शसां॒ क्षैतो᳚ अ॒स्मे ।",
          "begin": 0.0,
          "end": 8.244
        },
        {
          "text": "अ॒भि स्व᳚र॒ धन्वा᳚ पू॒यमा᳚नो यू॒यं पा᳚त स्व॒स्तिभि॒ः सदा᳚ नः ॥",
          "begin": 8.244,
          "end": 14.76
        }
      ]
    },
    {
      "id": "9.97.4",
      "mandala": 9,
      "sukta": 97,
      "rik": 4,
      "padas": [
        {
          "text": "प्र गा᳚यता॒भ्य᳚र्चाम दे॒वान्त्सोमं᳚ हिनोत मह॒ते धना᳚य ।",
          "begin": 0.0,
          "end": 7.548
        },
        {
          "text": "स्वा॒दुः प᳚वाते॒ अति॒ वार॒मव्य॒मा सी᳚दाति क॒लशं᳚ देव॒युर्न᳚ः ॥",
          "begin": 7.548,
          "end": 14.04
        }
      ]
    },
    {
      "id": "9.97.5",
      "mandala": 9,
      "sukta": 97,
      "rik": 5,
      "padas": [
        {
          "text": "इन्दु᳚र्दे॒वाना॒मुप᳚ स॒ख्यमा॒यन्त्स॒हस्र᳚धारः पवते॒ मदा᳚य ।",
          "begin": 0.0,
          "end": 7.297
        },
        {
          "text": "नृभि॒ः स्तवा᳚नो॒ अनु॒ धाम॒ पूर्व॒मग॒न्निन्द्रं᳚ मह॒ते सौभ᳚गाय ॥",
          "begin": 7.297,
          "end": 13.56
        }
      ]
    },
    {
      "id": "9.97.6",
      "mandala": 9,
      "sukta": 97,
      "rik": 6,
      "padas": [
        {
          "text": "स्तो॒त्रे रा॒ये हरि᳚रर्षा पुना॒न इन्द्रं॒ मदो᳚ गच्छतु ते॒ भरा᳚य ।",
          "begin": 0.0,
          "end": 7.654
        },
        {
          "text": "दे॒वैर्या᳚हि स॒रथं॒ राधो॒ अच्छा᳚ यू॒यं पा᳚त स्व॒स्तिभि॒ः सदा᳚ नः ॥",
          "begin": 7.654,
          "end": 15.6
        }
      ]
    },
    {
      "id": "9.97.7",
      "mandala": 9,
      "sukta": 97,
      "rik": 7,
      "padas": [
        {
          "text": "प्र काव्य᳚मु॒शने᳚व ब्रुवा॒णो दे॒वो दे॒वानां॒ जनि᳚मा विवक्ति ।",
          "begin": 0.0,
          "end": 7.141
        },
        {
          "text": "महि᳚व्रत॒ः शुचि᳚बन्धुः पाव॒कः प॒दा व᳚रा॒हो अ॒भ्ये᳚ति॒ रेभ᳚न् ॥",
          "begin": 7.141,
          "end": 13.36
        }
      ]
    },
    {
      "id": "9.97.8",
      "mandala": 9,
      "sukta": 97,
      "rik": 8,
      "padas": [
        {
          "text": "प्र हं॒सास᳚स्तृ॒पलं᳚ म॒न्युमच्छा॒मादस्तं॒ वृष᳚गणा अयासुः ।",
          "begin": 0.0,
          "end": 6.232
        },
        {
          "text": "आ॒ङ्गू॒ष्यं१॒᳚ पव᳚मानं॒ सखा᳚यो दु॒र्मर्षं᳚ सा॒कं प्र व᳚दन्ति वा॒णम् ॥",
          "begin": 6.232,
          "end": 14.12
        }
      ]
    },
    {
      "id": "9.97.9",
      "mandala": 9,
      "sukta": 97,
      "rik": 9,
      "padas": [
        {
          "text": "स रं᳚हत उरुगा॒यस्य᳚ जू॒तिं वृथा॒ क्रीळ᳚न्तं मिमते॒ न गावः᳚ ।",
          "begin": 0.0,
          "end": 7.185
        },
        {
          "text": "प॒री॒ण॒सं कृ᳚णुते ति॒ग्मशृ᳚ङ्गो॒ दिवा॒ हरि॒र्ददृ᳚शे॒ नक्त᳚मृ॒ज्रः ॥",
          "begin": 7.185,
          "end": 13.16
        }
      ]
    },
    {
      "id": "9.97.10",
      "mandala": 9,
      "sukta": 97,
      "rik": 10,
      "padas": [
        {
          "text": "इन्दु᳚र्वा॒जी प᳚वते॒ गोन्यो᳚घा॒ इन्द्रे॒ सोम॒ः सह॒ इन्व॒न्मदा᳚य ।",
          "begin": 0.0,
          "end": 8.49
        },
        {
          "text": "हन्ति॒ रक्षो॒ बाध᳚ते॒ पर्यरा᳚ती॒र्वरि᳚वः कृ॒ण्वन्वृ॒जन᳚स्य॒ राजा᳚ ॥",
          "begin": 8.49,
          "end": 14.88
        }
      ]
    },
    {
      "id": "9.97.11",
      "mandala": 9,
      "sukta": 97,
      "rik": 11,
      "padas": [
        {
          "text": "अध॒ धार᳚या॒ मध्वा᳚ पृचा॒नस्ति॒रो रोम᳚ पवते॒ अद्रि᳚दुग्धः ।",
          "begin": 0.0,
          "end": 6.822
        },
        {
          "text": "इन्दु॒रिन्द्र᳚स्य स॒ख्यं जु᳚षा॒णो दे॒वो दे॒वस्य᳚ मत्स॒रो मदा᳚य ॥",
          "begin": 6.822,
          "end": 12.8
        }
      ]
    },
    {
      "id": "9.97.12",
      "mandala": 9,
      "sukta": 97,
      "rik": 12,
      "padas": [
        {
          "text": "अ॒भि प्रि॒याणि᳚ पवते पुना॒नो दे॒वो दे॒वान्त्स्वेन॒ रसे᳚न पृ॒ञ्चन् ।",
          "begin": 0.0,
          "end": 7.632
        },
        {
          "text": "इन्दु॒र्धर्मा᳚ण्यृतु॒था वसा᳚नो॒ दश॒ क्षिपो᳚ अव्यत॒ सानो॒ अव्ये᳚ ॥",
          "begin": 7.632,
          "end": 14.76
        }
      ]
    },
    {
      "id": "9.97.13",
      "mandala": 9,
      "sukta": 97,
      "rik": 13,
      "padas": [
        {
          "text": "वृषा॒ शोणो᳚ अभि॒कनि᳚क्रद॒द्गा न॒दय᳚न्नेति पृथि॒वीमु॒त द्याम् ।",
          "begin": 0.0,
          "end": 7.087
        },
        {
          "text": "इन्द्र᳚स्येव व॒ग्नुरा शृ᳚ण्व आ॒जौ प्र᳚चे॒तय᳚न्नर्षति॒ वाच॒मेमाम् ॥",
          "begin": 7.087,
          "end": 13.48
        }
      ]
    },
    {
      "id": "9.97.14",
      "mandala": 9,
      "sukta": 97,
      "rik": 14,
      "padas": [
        {
          "text": "र॒साय्य॒ः पय᳚सा॒ पिन्व᳚मान ई॒रय᳚न्नेषि॒ मधु᳚मन्तमं॒शुम् ।",
          "begin": 0.0,
          "end": 6.717
        },
        {
          "text": "पव᳚मानः संत॒निमे᳚षि कृ॒ण्वन्निन्द्रा᳚य सोम परिषि॒च्यमा᳚नः ॥",
          "begin": 6.717,
          "end": 13.08
        }
      ]
    },
    {
      "id": "9.97.15",
      "mandala": 9,
      "sukta": 97,
      "rik": 15,
      "padas": [
        {
          "text": "ए॒वा प᳚वस्व मदि॒रो मदा᳚योदग्रा॒भस्य᳚ न॒मय᳚न्वध॒स्नैः ।",
          "begin": 0.0,
          "end": 5.793
        },
        {
          "text": "परि॒ वर्णं॒ भर᳚माणो॒ रुश᳚न्तं ग॒व्युर्नो᳚ अर्ष॒ परि᳚ सोम सि॒क्तः ॥",
          "begin": 5.793,
          "end": 13.84
        }
      ]
    },
    {
      "id": "9.97.16",
      "mandala": 9,
      "sukta": 97,
      "rik": 16,
      "padas": [
        {
          "text": "जु॒ष्ट्वी न᳚ इन्दो सु॒पथा᳚ सु॒गान्यु॒रौ प᳚वस्व॒ वरि᳚वांसि कृ॒ण्वन् ।",
          "begin": 0.0,
          "end": 7.23
        },
        {
          "text": "घ॒नेव॒ विष्व᳚ग्दुरि॒तानि᳚ वि॒घ्नन्नधि॒ ष्णुना᳚ धन्व॒ सानो॒ अव्ये᳚ ॥",
          "begin": 7.23,
          "end": 13.64
        }
      ]
    },
    {
      "id": "9.97.17",
      "mandala": 9,
      "sukta": 97,
      "rik": 17,
      "padas": [
        {
          "text": "वृ॒ष्टिं नो᳚ अर्ष दि॒व्यां जि᳚ग॒त्नुमिळा᳚वतीं शं॒गयीं᳚ जी॒रदा᳚नुम् ।",
          "begin": 0.0,
          "end": 8.654
        },
        {
          "text": "स्तुके᳚व वी॒ता ध᳚न्वा विचि॒न्वन्बन्धूँ᳚रि॒माँ अव᳚राँ इन्दो वा॒यून् ॥",
          "begin": 8.654,
          "end": 16.4
        }
      ]
    },
    {
      "id": "9.97.18",
      "mandala": 9,
      "sukta": 97,
      "rik": 18,
      "padas": [
        {
          "text": "ग्र॒न्थिं न वि ष्य᳚ ग्रथि॒तं पु᳚ना॒न ऋ॒जुं च᳚ गा॒तुं वृ᳚जि॒नं च᳚ सोम ।",
          "begin": 0.0,
          "end": 5.151
        },
        {
          "text": "अत्यो॒ न क्र᳚दो॒ हरि॒रा सृ᳚जा॒नो मर्यो᳚ देव धन्व प॒स्त्या᳚वान् ॥",
          "begin": 5.151,
          "end": 12.88
        }
      ]
    },
    {
      "id": "9.97.19",
      "mandala": 9,
      "sukta": 97,
      "rik": 19,
      "padas": [
        {
          "text": "जुष्टो॒ मदा᳚य दे॒वता᳚त इन्दो॒ परि॒ ष्णुना᳚ धन्व॒ सानो॒ अव्ये᳚ ।",
          "begin": 0.0,
          "end": 8.096
        },
        {
          "text": "स॒हस्र᳚धारः सुर॒भिरद᳚ब्ध॒ः परि᳚ स्रव॒ वाज᳚सातौ नृ॒षह्ये᳚ ॥",
          "begin": 8.096,
          "end": 13.84
        }
      ]
    },
    {
      "id": "9.97.20",
      "mandala": 9,
      "sukta": 97,
      "rik": 20,
      "padas": [
        {
          "text": "अ॒र॒श्मानो॒ ये᳚॑र॒था अयु᳚क्ता॒ अत्या᳚सो॒ न स᳚सृजा॒नास᳚ आ॒जौ ।",
          "begin": 0.0,
          "end": 7.728
        },
        {
          "text": "ए॒ते शु॒क्रासो᳚ धन्वन्ति॒ सोमा॒ देवा᳚स॒स्ताँ उप᳚ याता॒ पिब᳚ध्यै ॥",
          "begin": 7.728,
          "end": 15.0
        }
      ]
    },
    {
      "id": "9.97.21",
      "mandala": 9,
      "sukta": 97,
      "rik": 21,
      "padas": [
        {
          "text": "ए॒वा न᳚ इन्दो अ॒भि दे॒ववी᳚तिं॒ परि᳚ स्रव॒ नभो॒ अर्ण᳚श्च॒मूषु᳚ ।",
          "begin": 0.0,
          "end": 7.612
        },
        {
          "text": "सोमो᳚ अ॒स्मभ्यं॒ काम्यं᳚ बृ॒हन्तं᳚ र॒यिं द᳚दातु वी॒रव᳚न्तमु॒ग्रम् ॥",
          "begin": 7.612,
          "end": 14.84
        }
      ]
    },
    {
      "id": "9.97.22",
      "mandala": 9,
      "sukta": 97,
      "rik": 22,
      "padas": [
        {
          "text": "तक्ष॒द्यदी॒ मन᳚सो॒ वेन᳚तो॒ वाग्ज्येष्ठ᳚स्य वा॒ धर्म᳚णि॒ क्षोरनी᳚के ।",
          "begin": 0.0,
          "end": 8.293
        },
        {
          "text": "आदी᳚माय॒न्वर॒मा वा᳚वशा॒ना जुष्टं॒ पतिं᳚ क॒लशे॒ गाव॒ इन्दु᳚म् ॥",
          "begin": 8.293,
          "end": 15.2
        }
      ]
    },
    {
      "id": "9.97.23",
      "mandala": 9,
      "sukta": 97,
      "rik": 23,
      "padas": [
        {
          "text": "प्र दा᳚नु॒दो दि॒व्यो दा᳚नुपि॒न्व ऋ॒तमृ॒ताय᳚ पवते सुमे॒धाः ।",
          "begin": 0.0,
          "end": 6.966
        },
        {
          "text": "ध॒र्मा भु᳚वद्वृज॒न्य᳚स्य॒ राजा॒ प्र र॒श्मिभि᳚र्द॒शभि᳚र्भारि॒ भूम᳚ ॥",
          "begin": 6.966,
          "end": 12.64
        }
      ]
    },
    {
      "id": "9.97.24",
      "mandala": 9,
      "sukta": 97,
      "rik": 24,
      "padas": [
        {
          "text": "प॒वित्रे᳚भि॒ः पव᳚मानो नृ॒चक्षा॒ राजा᳚ दे॒वाना᳚मु॒त मर्त्या᳚नाम् ।",
          "begin": 0.0,
          "end": 8.173
        },
        {
          "text": "द्वि॒ता भु᳚वद्रयि॒पती᳚ रयी॒णामृ॒तं भ᳚र॒त्सुभृ᳚तं॒ चार्विन्दु᳚ः ॥",
          "begin": 8.173,
          "end": 14.08
        }
      ]
    },
    {
      "id": "9.97.25",
      "mandala": 9,
      "sukta": 97,
      "rik": 25,
      "padas": [
        {
          "text": "अर्वाँ᳚ इव॒ श्रव᳚से सा॒तिमच्छेन्द्र᳚स्य वा॒योर॒भि वी॒तिम᳚र्ष ।",
          "begin": 0.0,
          "end": 7.385
        },
        {
          "text": "स नः᳚ स॒हस्रा᳚ बृह॒तीरिषो᳚ दा॒ भवा᳚ सोम द्रविणो॒वित्पु᳚ना॒नः ॥",
          "begin": 7.385,
          "end": 13.92
        }
      ]
    },
    {
      "id": "9.97.26",
      "mandala": 9,
      "sukta": 97,
      "rik": 26,
      "padas": [
        {
          "text": "दे॒वा॒व्यो᳚ नः परिषि॒च्यमा᳚ना॒ः क्षयं᳚ सु॒वीरं᳚ धन्वन्तु॒ सोमा᳚ः ।",
          "begin": 0.0,
          "end": 9.248
        },
        {
          "text": "आ॒य॒ज्यवः᳚ सुम॒तिं वि॒श्ववा᳚रा॒ होता᳚रो॒ न दि᳚वि॒यजो᳚ म॒न्द्रत᳚माः ॥",
          "begin": 9.248,
          "end": 16.08
        }
      ]
    },
    {
      "id": "9.97.27",
      "mandala": 9,
      "sukta": 97,
      "rik": 27,
      "padas": [
        {
          "text": "ए॒वा दे᳚व दे॒वता᳚ते पवस्व म॒हे सो᳚म॒ प्सर᳚से देव॒पानः᳚ ।",
          "begin": 0.0,
          "end": 8.089
        },
        {
          "text": "म॒हश्चि॒द्धि ष्मसि᳚ हि॒ताः स᳚म॒र्ये कृ॒धि सु᳚ष्ठा॒ने रोद᳚सी पुना॒नः ॥",
          "begin": 8.089,
          "end": 13.52
        }
      ]
    },
    {
      "id": "9.97.28",
      "mandala": 9,
      "sukta": 97,
      "rik": 28,
      "padas": [
        {
          "text": "अश्वो॒ नो क्र᳚दो॒ वृष᳚भिर्युजा॒नः सिं॒हो न भी॒मो मन᳚सो॒ जवी᳚यान् ।",
          "begin": 0.0,
          "end": 7.034
        },
        {
          "text": "अ॒र्वा॒चीनै᳚ः प॒थिभि॒र्ये रजि᳚ष्ठा॒ आ प᳚वस्व सौमन॒सं न᳚ इन्दो ॥",
          "begin": 7.034,
          "end": 13.24
        }
      ]
    },
    {
      "id": "9.97.29",
      "mandala": 9,
      "sukta": 97,
      "rik": 29,
      "padas": [
        {
          "text": "श॒तं धारा᳚ दे॒वजा᳚ता असृग्रन्त्स॒हस्र᳚मेनाः क॒वयो᳚ मृजन्ति ।",
          "begin": 0.0,
          "end": 7.826
        },
        {
          "text": "इन्दो᳚ स॒नित्रं᳚ दि॒व आ प᳚वस्व पुरए॒तासि᳚ मह॒तो धन᳚स्य ॥",
          "begin": 7.826,
          "end": 14.48
        }
      ]
    },
    {
      "id": "9.97.30",
      "mandala": 9,
      "sukta": 97,
      "rik": 30,
      "padas": [
        {
          "text": "दि॒वो न सर्गा᳚ अससृग्र॒मह्नां॒ राजा॒ न मि॒त्रं प्र मि᳚नाति॒ धीरः᳚ ।",
          "begin": 0.0,
          "end": 6.509
        },
        {
          "text": "पि॒तुर्न पु॒त्रः क्रतु᳚भिर्यता॒न आ प᳚वस्व वि॒शे अ॒स्या अजी᳚तिम् ॥",
          "begin": 6.509,
          "end": 13.68
        }
      ]
    },
    {
      "id": "9.97.31",
      "mandala": 9,
      "sukta": 97,
      "rik": 31,
      "padas": [
        {
          "text": "प्र ते॒ धारा॒ मधु᳚मतीरसृग्र॒न्वारा॒न्यत्पू॒तो अ॒त्येष्यव्या᳚न् ।",
          "begin": 0.0,
          "end": 7.272
        },
        {
          "text": "पव᳚मान॒ पव᳚से॒ धाम॒ गोनां᳚ जज्ञा॒नः सूर्य᳚मपिन्वो अ॒र्कैः ॥",
          "begin": 7.272,
          "end": 14.12
        }
      ]
    },
    {
      "id": "9.97.32",
      "mandala": 9,
      "sukta": 97,
      "rik": 32,
      "padas": [
        {
          "text": "कनि᳚क्रद॒दनु॒ पन्था᳚मृ॒तस्य᳚ शु॒क्रो वि भा᳚स्य॒मृत᳚स्य॒ धाम᳚ ।",
          "begin": 0.0,
          "end": 6.741
        },
        {
          "text": "स इन्द्रा᳚य पवसे मत्स॒रवा᳚न्हिन्वा॒नो वाचं᳚ म॒तिभि᳚ः कवी॒नाम् ॥",
          "begin": 6.741,
          "end": 13.44
        }
      ]
    },
    {
      "id": "9.97.33",
      "mandala": 9,
      "sukta": 97,
      "rik": 33,
      "padas": [
        {
          "text": "दि॒व्यः सु᳚प॒र्णो॑व᳚ चक्षि सोम॒ पिन्व॒न्धारा॒ः कर्म᳚णा दे॒ववी᳚तौ ।",
          "begin": 0.0,
          "end": 6.539
        },
        {
          "text": "एन्दो᳚ विश क॒लशं᳚ सोम॒धानं॒ क्रन्द᳚न्निहि॒ सूर्य॒स्योप᳚ र॒श्मिम् ॥",
          "begin": 6.539,
          "end": 13.52
        }
      ]
    },
    {
      "id": "9.97.34",
      "mandala": 9,
      "sukta": 97,
      "rik": 34,
      "padas": [
        {
          "text": "ति॒स्रो वाच᳚ ईरयति॒ प्र वह्नि᳚रृ॒तस्य᳚ धी॒तिं ब्रह्म᳚णो मनी॒षाम् ।",
          "begin": 0.0,
          "end": 6.929
        },
        {
          "text": "गावो᳚ यन्ति॒ गोप᳚तिं पृ॒च्छमा᳚ना॒ः सोमं᳚ यन्ति म॒तयो᳚ वावशा॒नाः ॥",
          "begin": 6.929,
          "end": 14.68
        }
      ]
    },
    {
      "id": "9.97.35",
      "mandala": 9,
      "sukta": 97,
      "rik": 35,
      "padas": [
        {
          "text": "सोमं॒ गावो᳚ धे॒नवो᳚ वावशा॒नाः सोमं॒ विप्रा᳚ म॒तिभि᳚ः पृ॒च्छमा᳚नाः ।",
          "begin": 0.0,
          "end": 9.115
        },
        {
          "text": "सोमः᳚ सु॒तः पू᳚यते अ॒ज्यमा᳚न॒ः सोमे᳚ अ॒र्कास्त्रि॒ष्टुभ॒ः सं न᳚वन्ते ॥",
          "begin": 9.115,
          "end": 16.84
        }
      ]
    },
    {
      "id": "9.97.36",
      "mandala": 9,
      "sukta": 97,
      "rik": 36,
      "padas": [
        {
          "text": "ए॒वा नः᳚ सोम परिषि॒च्यमा᳚न॒ आ प᳚वस्व पू॒यमा᳚नः स्व॒स्ति ।",
          "begin": 0.0,
          "end": 6.651
        },
        {
          "text": "इन्द्र॒मा वि᳚श बृह॒ता रवे᳚ण व॒र्धया॒ वाचं᳚ ज॒नया॒ पुरं᳚धिम् ॥",
          "begin": 6.651,
          "end": 13.28
        }
      ]
    },
    {
      "id": "9.97.37",
      "mandala": 9,
      "sukta": 97,
      "rik": 37,
      "padas": [
        {
          "text": "आ जागृ᳚वि॒र्विप्र᳚ ऋ॒ता म᳚ती॒नां सोमः᳚ पुना॒नो अ᳚सदच्च॒मूषु᳚ ।",
          "begin": 0.0,
          "end": 7.685
        },
        {
          "text": "सप᳚न्ति॒ यं मि᳚थु॒नासो॒ निका᳚मा अध्व॒र्यवो᳚ रथि॒रासः᳚ सु॒हस्ता᳚ः ॥",
          "begin": 7.685,
          "end": 15.08
        }
      ]
    },
    {
      "id": "9.97.38",
      "mandala": 9,
      "sukta": 97,
      "rik": 38,
      "padas": [
        {
          "text": "स पु᳚ना॒न उप॒ सूरे॒ न धातोभे अ᳚प्रा॒ रोद᳚सी॒ वि ष आ᳚वः ।",
          "begin": 0.0,
          "end": 7.092
        },
        {
          "text": "प्रि॒या चि॒द्यस्य᳚ प्रिय॒सास᳚ ऊ॒ती स तू धनं᳚ का॒रिणे॒ न प्र यं᳚सत् ॥",
          "begin": 7.092,
          "end": 13.44
        }
      ]
    },
    {
      "id": "9.97.39",
      "mandala": 9,
      "sukta": 97,
      "rik": 39,
      "padas": [
        {
          "text": "स व᳚र्धि॒ता वर्ध᳚नः पू॒यमा᳚न॒ः सोमो᳚ मी॒ढ्वाँ अ॒भि नो॒ ज्योति᳚षावीत् ।",
          "begin": 0.0,
          "end": 8.678
        },
        {
          "text": "येना᳚ न॒ः पूर्वे᳚ पि॒तरः᳚ पद॒ज्ञाः स्व॒र्विदो᳚ अ॒भि गा अद्रि᳚मु॒ष्णन् ॥",
          "begin": 8.678,
          "end": 16.04
        }
      ]
    },
    {
      "id": "9.97.40",
      "mandala": 9,
      "sukta": 97,
      "rik": 40,
      "padas": [
        {
          "text": "अक्रा᳚न्त्समु॒द्रः प्र᳚थ॒मे विध᳚र्मञ्ज॒नय᳚न्प्र॒जा भुव᳚नस्य॒ राजा᳚ ।",
          "begin": 0.0,
          "end": 7.743
        },
        {
          "text": "वृषा᳚ प॒वित्रे॒ अधि॒ सानो॒ अव्ये᳚ बृ॒हत्सोमो᳚ वावृधे सुवा॒न इन्दु᳚ः ॥",
          "begin": 7.743,
          "end": 15.56
        }
      ]
    },
    {
      "id": "9.97.41",
      "mandala": 9,
      "sukta": 97,
      "rik": 41,
      "padas": [
        {
          "text": "म॒हत्तत्सोमो᳚ महि॒षश्च᳚कारा॒पां यद्गर्भो॑वृ᳚णीत दे॒वान् ।",
          "begin": 0.0,
          "end": 7.487
        },
        {
          "text": "अद᳚धा॒दिन्द्रे॒ पव᳚मान॒ ओजो॑ज᳚नय॒त्सूर्ये॒ ज्योति॒रिन्दु᳚ः ॥",
          "begin": 7.487,
          "end": 13.36
        }
      ]
    },
    {
      "id": "9.97.42",
      "mandala": 9,
      "sukta": 97,
      "rik": 42,
      "padas": [
        {
          "text": "मत्सि᳚ वा॒युमि॒ष्टये॒ राध᳚से च॒ मत्सि᳚ मि॒त्रावरु᳚णा पू॒यमा᳚नः ।",
          "begin": 0.0,
          "end": 6.86
        },
        {
          "text": "मत्सि॒ शर्धो॒ मारु᳚तं॒ मत्सि᳚ दे॒वान्मत्सि॒ द्यावा᳚पृथि॒वी दे᳚व सोम ॥",
          "begin": 6.86,
          "end": 13.48
        }
      ]
    },
    {
      "id": "9.97.43",
      "mandala": 9,
      "sukta": 97,
      "rik": 43,
      "padas": [
        {
          "text": "ऋ॒जुः प᳚वस्व वृजि॒नस्य᳚ ह॒न्तापामी᳚वां॒ बाध᳚मानो॒ मृध᳚श्च ।",
          "begin": 0.0,
          "end": 6.013
        },
        {
          "text": "अ॒भि॒श्री॒णन्पय॒ः पय᳚सा॒भि गोना॒मिन्द्र᳚स्य॒ त्वं तव᳚ व॒यं सखा᳚यः ॥",
          "begin": 6.013,
          "end": 12.92
        }
      ]
    },
    {
      "id": "9.97.44",
      "mandala": 9,
      "sukta": 97,
      "rik": 44,
      "padas": [
        {
          "text": "मध्व॒ः सूदं᳚ पवस्व॒ वस्व॒ उत्सं᳚ वी॒रं च᳚ न॒ आ प᳚वस्वा॒ भगं᳚ च ।",
          "begin": 0.0,
          "end": 7.58
        },
        {
          "text": "स्वद॒स्वेन्द्रा᳚य॒ पव᳚मान इन्दो र॒यिं च᳚ न॒ आ प᳚वस्वा समु॒द्रात् ॥",
          "begin": 7.58,
          "end": 13.92
        }
      ]
    },
    {
      "id": "9.97.45",
      "mandala": 9,
      "sukta": 97,
      "rik": 45,
      "padas": [
        {
          "text": "सोमः᳚ सु॒तो धार॒यात्यो॒ न हित्वा॒ सिन्धु॒र्न नि॒म्नम॒भि वा॒ज्य᳚क्षाः ।",
          "begin": 0.0,
          "end": 7.236
        },
        {
          "text": "आ योनिं॒ वन्य᳚मसदत्पुना॒नः समिन्दु॒र्गोभि᳚रसर॒त्सम॒द्भिः ॥",
          "begin": 7.236,
          "end": 12.56
        }
      ]
    },
    {
      "id": "9.97.46",
      "mandala": 9,
      "sukta": 97,
      "rik": 46,
      "padas": [
        {
          "text": "ए॒ष स्य ते᳚ पवत इन्द्र॒ सोम᳚श्च॒मूषु॒ धीर᳚ उश॒ते तव᳚स्वान् ।",
          "begin": 0.0,
          "end": 6.872
        },
        {
          "text": "स्व᳚र्चक्षा रथि॒रः स॒त्यशु᳚ष्म॒ः कामो॒ न यो दे᳚वय॒तामस᳚र्जि ॥",
          "begin": 6.872,
          "end": 12.64
        }
      ]
    },
    {
      "id": "9.97.47",
      "mandala": 9,
      "sukta": 97,
      "rik": 47,
      "padas": [
        {
          "text": "ए॒ष प्र॒त्नेन॒ वय᳚सा पुना॒नस्ति॒रो वर्पां᳚सि दुहि॒तुर्दधा᳚नः ।",
          "begin": 0.0,
          "end": 7.549
        },
        {
          "text": "वसा᳚न॒ः शर्म᳚ त्रि॒वरू᳚थम॒प्सु होते᳚व याति॒ सम᳚नेषु॒ रेभ᳚न् ॥",
          "begin": 7.549,
          "end": 14.04
        }
      ]
    },
    {
      "id": "9.97.48",
      "mandala": 9,
      "sukta": 97,
      "rik": 48,
      "padas": [
        {
          "text": "नू न॒स्त्वं र᳚थि॒रो दे᳚व सोम॒ परि᳚ स्रव च॒म्वो᳚ः पू॒यमा᳚नः ।",
          "begin": 0.0,
          "end": 7.546
        },
        {
          "text": "अ॒प्सु स्वादि᳚ष्ठो॒ मधु᳚माँ ऋ॒तावा᳚ दे॒वो न यः स᳚वि॒ता स॒त्यम᳚न्मा ॥",
          "begin": 7.546,
          "end": 14.16
        }
      ]
    },
    {
      "id": "9.97.49",
      "mandala": 9,
      "sukta": 97,
      "rik": 49,
      "padas": [
        {
          "text": "अ॒भि वा॒युं वी॒त्य᳚र्षा गृणा॒नो॒३॒᳚॑भि मि॒त्रावरु᳚णा पू॒यमा᳚नः ।",
          "begin": 0.0,
          "end": 8.23
        },
        {
          "text": "अ॒भी नरं᳚ धी॒जव᳚नं रथे॒ष्ठाम॒भीन्द्रं॒ वृष᳚णं॒ वज्र᳚बाहुम् ॥",
          "begin": 8.23,
          "end": 14.76
        }
      ]
    },
    {
      "id": "9.97.50",
      "mandala": 9,
      "sukta": 97,
      "rik": 50,
      "padas": [
        {
          "text": "अ॒भि वस्त्रा᳚ सुवस॒नान्य᳚र्षा॒भि धे॒नूः सु॒दुघा᳚ः पू॒यमा᳚नः ।",
          "begin": 0.0,
          "end": 7.417
        },
        {
          "text": "अ॒भि च॒न्द्रा भर्त᳚वे नो॒ हिर᳚ण्या॒भ्यश्वा᳚न्र॒थिनो᳚ देव सोम ॥",
          "begin": 7.417,
          "end": 14.6
        }
      ]
    },
    {
      "id": "9.97.51",
      "mandala": 9,
      "sukta": 97,
      "rik": 51,
      "padas": [
        {
          "text": "अ॒भी नो᳚ अर्ष दि॒व्या वसू᳚न्य॒भि विश्वा॒ पार्थि᳚वा पू॒यमा᳚नः ।",
          "begin": 0.0,
          "end": 7.617
        },
        {
          "text": "अ॒भि येन॒ द्रवि᳚णम॒श्नवा᳚मा॒भ्या᳚र्षे॒यं ज᳚मदग्नि॒वन्न᳚ः ॥",
          "begin": 7.617,
          "end": 13.88
        }
      ]
    },
    {
      "id": "9.97.52",
      "mandala": 9,
      "sukta": 97,
      "rik": 52,
      "padas": [
        {
          "text": "अ॒या प॒वा प᳚वस्वै॒ना वसू᳚नि माँश्च॒त्व इ᳚न्दो॒ सर᳚सि॒ प्र ध᳚न्व ।",
          "begin": 0.0,
          "end": 7.912
        },
        {
          "text": "ब्र॒ध्नश्चि॒दत्र॒ वातो॒ न जू॒तः पु᳚रु॒मेध᳚श्चि॒त्तक᳚वे॒ नरं᳚ दात् ॥",
          "begin": 7.912,
          "end": 14.0
        }
      ]
    },
    {
      "id": "9.97.53",
      "mandala": 9,
      "sukta": 97,
      "rik": 53,
      "padas": [
        {
          "text": "उ॒त न᳚ ए॒ना प᳚व॒या प᳚व॒स्वाधि᳚ श्रु॒ते श्र॒वाय्य᳚स्य ती॒र्थे ।",
          "begin": 0.0,
          "end": 6.97
        },
        {
          "text": "ष॒ष्टिं स॒हस्रा᳚ नैगु॒तो वसू᳚नि वृ॒क्षं न प॒क्वं धू᳚नव॒द्रणा᳚य ॥",
          "begin": 6.97,
          "end": 13.68
        }
      ]
    },
    {
      "id": "9.97.54",
      "mandala": 9,
      "sukta": 97,
      "rik": 54,
      "padas": [
        {
          "text": "मही॒मे अ᳚स्य॒ वृष॒नाम᳚ शू॒षे माँश्च᳚त्वे वा॒ पृश᳚ने वा॒ वध᳚त्रे ।",
          "begin": 0.0,
          "end": 7.337
        },
        {
          "text": "अस्वा᳚पयन्नि॒गुतः᳚ स्ने॒हय॒च्चापा॒मित्राँ॒ अपा॒चितो᳚ अचे॒तः ॥",
          "begin": 7.337,
          "end": 13.68
        }
      ]
    },
    {
      "id": "9.97.55",
      "mandala": 9,
      "sukta": 97,
      "rik": 55,
      "padas": [
        {
          "text": "सं त्री प॒वित्रा॒ वित᳚तान्ये॒ष्यन्वेकं᳚ धावसि पू॒यमा᳚नः ।",
          "begin": 0.0,
          "end": 5.875
        },
        {
          "text": "असि॒ भगो॒ असि᳚ दा॒त्रस्य᳚ दा॒तासि᳚ म॒घवा᳚ म॒घव᳚द्भ्य इन्दो ॥",
          "begin": 5.875,
          "end": 12.8
        }
      ]
    },
    {
      "id": "9.97.56",
      "mandala": 9,
      "sukta": 97,
      "rik": 56,
      "padas": [
        {
          "text": "ए॒ष वि᳚श्व॒वित्प᳚वते मनी॒षी सोमो॒ विश्व᳚स्य॒ भुव᳚नस्य॒ राजा᳚ ।",
          "begin": 0.0,
          "end": 6.896
        },
        {
          "text": "द्र॒प्साँ ई॒रय᳚न्वि॒दथे॒ष्विन्दु॒र्वि वार॒मव्यं᳚ स॒मयाति᳚ याति ॥",
          "begin": 6.896,
          "end": 13.24
        }
      ]
    },
    {
      "id": "9.97.57",
      "mandala": 9,
      "sukta": 97,
      "rik": 57,
      "padas": [
        {
          "text": "इन्दुं᳚ रिहन्ति महि॒षा अद᳚ब्धाः प॒दे रे᳚भन्ति क॒वयो॒ न गृध्रा᳚ः ।",
          "begin": 0.0,
          "end": 8.278
        },
        {
          "text": "हि॒न्वन्ति॒ धीरा᳚ द॒शभि॒ः क्षिपा᳚भि॒ः सम᳚ञ्जते रू॒पम॒पां रसे᳚न ॥",
          "begin": 8.278,
          "end": 15.36
        }
      ]
    },
    {
      "id": "9.97.58",
      "mandala": 9,
      "sukta": 97,
      "rik": 58,
      "padas": [
        {
          "text": "त्वया᳚ व॒यं पव᳚मानेन सोम॒ भरे᳚ कृ॒तं वि चि᳚नुयाम॒ शश्व᳚त् ।",
          "begin": 0.0,
          "end": 10.915
        },
        {
          "text": "तन्नो᳚ मि॒त्रो वरु᳚णो मामहन्ता॒मदि᳚ति॒ः सिन्धु᳚ः पृथि॒वी उ॒त द्यौः ॥",
          "begin": 10.915,
          "end": 17.24
        }
      ]
    }
  ]
}