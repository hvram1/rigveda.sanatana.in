{
  "mandala": 1,
  "sukta": 105,
  "verses": [
    {
      "id": "1.105.1",
      "mandala": 1,
      "sukta": 105,
      "rik": 1,
      "padas": [
        {
          "text": "च॒न्द्रमा᳚ अ॒प्स्व१॒᳚न्तरा सु᳚प॒र्णो धा᳚वते दि॒वि ।",
          "begin": 0.0,
          "end": 7.613
        },
        {
          "text": "न वो᳚ हिरण्यनेमयः प॒दं वि᳚न्दन्ति विद्युतो वि॒त्तं मे᳚ अ॒स्य रो᳚दसी ॥",
          "begin": 7.613,
          "end": 18.8
        }
      ]
    },
    {
      "id": "1.105.2",
      "mandala": 1,
      "sukta": 105,
      "rik": 2,
      "padas": [
        {
          "text": "अर्थ॒मिद्वा उ᳚ अ॒र्थिन॒ आ जा॒या यु᳚वते॒ पति᳚म् ।",
          "begin": 0.0,
          "end": 6.944
        },
        {
          "text": "तु॒ञ्जाते॒ वृष्ण्यं॒ पयः᳚ परि॒दाय॒ रसं᳚ दुहे वि॒त्तं मे᳚ अ॒स्य रो᳚दसी ॥",
          "begin": 6.944,
          "end": 16.24
        }
      ]
    },
    {
      "id": "1.105.3",
      "mandala": 1,
      "sukta": 105,
      "rik": 3,
      "padas": [
        {
          "text": "मो षु दे᳚वा अ॒दः स्व१॒᳚रव᳚ पादि दि॒वस्परि᳚ ।",
          "begin": 0.0,
          "end": 7.286
        },
        {
          "text": "मा सो॒म्यस्य᳚ श॒म्भुव॒ः शूने᳚ भूम॒ कदा᳚ च॒न वि॒त्तं मे᳚ अ॒स्य रो᳚दसी ॥",
          "begin": 7.286,
          "end": 17.6
        }
      ]
    },
    {
      "id": "1.105.4",
      "mandala": 1,
      "sukta": 105,
      "rik": 4,
      "padas": [
        {
          "text": "य॒ज्ञं पृ᳚च्छाम्यव॒मं स तद्दू॒तो वि वो᳚चति ।",
          "begin": 0.0,
          "end": 6.599
        },
        {
          "text": "क्व᳚ ऋ॒तं पू॒र्व्यं ग॒तं कस्तद्बि᳚भर्ति॒ नूत᳚नो वि॒त्तं मे᳚ अ॒स्य रो᳚दसी ॥",
          "begin": 6.599,
          "end": 15.96
        }
      ]
    },
    {
      "id": "1.105.5",
      "mandala": 1,
      "sukta": 105,
      "rik": 5,
      "padas": [
        {
          "text": "अ॒मी ये दे᳚वा॒ः स्थन᳚ त्रि॒ष्वा रो᳚च॒ने दि॒वः ।",
          "begin": 0.0,
          "end": 7.474
        },
        {
          "text": "कद्व᳚ ऋ॒तं कदनृ᳚तं॒ क्व᳚ प्र॒त्ना व॒ आहु᳚तिर्वि॒त्तं मे᳚ अ॒स्य रो᳚दसी ॥",
          "begin": 7.474,
          "end": 16.16
        }
      ]
    },
    {
      "id": "1.105.6",
      "mandala": 1,
      "sukta": 105,
      "rik": 6,
      "padas": [
        {
          "text": "कद्व᳚ ऋ॒तस्य᳚ धर्ण॒सि कद्वरु᳚णस्य॒ चक्ष᳚णम् ।",
          "begin": 0.0,
          "end": 5.554
        },
        {
          "text": "कद᳚र्य॒म्णो म॒हस्प॒थाति᳚ क्रामेम दू॒ढ्यो᳚ वि॒त्तं मे᳚ अ॒स्य रो᳚दसी ॥",
          "begin": 5.554,
          "end": 15.56
        }
      ]
    },
    {
      "id": "1.105.7",
      "mandala": 1,
      "sukta": 105,
      "rik": 7,
      "padas": [
        {
          "text": "अ॒हं सो अ᳚स्मि॒ यः पु॒रा सु॒ते वदा᳚मि॒ कानि᳚ चित् ।",
          "begin": 0.0,
          "end": 7.255
        },
        {
          "text": "तं मा᳚ व्यन्त्या॒ध्यो॒३॒᳚ वृको॒ न तृ॒ष्णजं᳚ मृ॒गं वि॒त्तं मे᳚ अ॒स्य रो᳚दसी ॥",
          "begin": 7.255,
          "end": 19.4
        }
      ]
    },
    {
      "id": "1.105.8",
      "mandala": 1,
      "sukta": 105,
      "rik": 8,
      "padas": [
        {
          "text": "सं मा᳚ तपन्त्य॒भितः᳚ स॒पत्नी᳚रिव॒ पर्श᳚वः ।",
          "begin": 0.0,
          "end": 6.948
        },
        {
          "text": "मूषो॒ न शि॒श्ना व्य᳚दन्ति मा॒ध्य᳚ः स्तो॒तारं᳚ ते शतक्रतो वि॒त्तं मे᳚ अ॒स्य रो᳚दसी ॥",
          "begin": 6.948,
          "end": 18.12
        }
      ]
    },
    {
      "id": "1.105.9",
      "mandala": 1,
      "sukta": 105,
      "rik": 9,
      "padas": [
        {
          "text": "अ॒मी ये स॒प्त र॒श्मय॒स्तत्रा᳚ मे॒ नाभि॒रात᳚ता ।",
          "begin": 0.0,
          "end": 6.912
        },
        {
          "text": "त्रि॒तस्तद्वे᳚दा॒प्त्यः स जा᳚मि॒त्वाय᳚ रेभति वि॒त्तं मे᳚ अ॒स्य रो᳚दसी ॥",
          "begin": 6.912,
          "end": 17.2
        }
      ]
    },
    {
      "id": "1.105.10",
      "mandala": 1,
      "sukta": 105,
      "rik": 10,
      "padas": [
        {
          "text": "अ॒मी ये पञ्चो॒क्षणो॒ मध्ये᳚ त॒स्थुर्म॒हो दि॒वः ।",
          "begin": 0.0,
          "end": 7.011
        },
        {
          "text": "दे॒व॒त्रा नु प्र॒वाच्यं᳚ सध्रीची॒ना नि वा᳚वृतुर्वि॒त्तं मे᳚ अ॒स्य रो᳚दसी ॥",
          "begin": 7.011,
          "end": 17.4
        }
      ]
    },
    {
      "id": "1.105.11",
      "mandala": 1,
      "sukta": 105,
      "rik": 11,
      "padas": [
        {
          "text": "सु॒प॒र्णा ए॒त आ᳚सते॒ मध्य᳚ आ॒रोध᳚ने दि॒वः ।",
          "begin": 0.0,
          "end": 8.41
        },
        {
          "text": "ते से᳚धन्ति प॒थो वृकं॒ तर᳚न्तं य॒ह्वती᳚र॒पो वि॒त्तं मे᳚ अ॒स्य रो᳚दसी ॥",
          "begin": 8.41,
          "end": 17.84
        }
      ]
    },
    {
      "id": "1.105.12",
      "mandala": 1,
      "sukta": 105,
      "rik": 12,
      "padas": [
        {
          "text": "नव्यं॒ तदु॒क्थ्यं᳚ हि॒तं देवा᳚सः सुप्रवाच॒नम् ।",
          "begin": 0.0,
          "end": 7.168
        },
        {
          "text": "ऋ॒तम᳚र्षन्ति॒ सिन्ध᳚वः स॒त्यं ता᳚तान॒ सूर्यो᳚ वि॒त्तं मे᳚ अ॒स्य रो᳚दसी ॥",
          "begin": 7.168,
          "end": 17.6
        }
      ]
    },
    {
      "id": "1.105.13",
      "mandala": 1,
      "sukta": 105,
      "rik": 13,
      "padas": [
        {
          "text": "अग्ने॒ तव॒ त्यदु॒क्थ्यं᳚ दे॒वेष्व॒स्त्याप्य᳚म् ।",
          "begin": 0.0,
          "end": 6.788
        },
        {
          "text": "स नः᳚ स॒त्तो म᳚नु॒ष्वदा दे॒वान्य᳚क्षि वि॒दुष्ट᳚रो वि॒त्तं मे᳚ अ॒स्य रो᳚दसी ॥",
          "begin": 6.788,
          "end": 16.32
        }
      ]
    },
    {
      "id": "1.105.14",
      "mandala": 1,
      "sukta": 105,
      "rik": 14,
      "padas": [
        {
          "text": "स॒त्तो होता᳚ मनु॒ष्वदा दे॒वाँ अच्छा᳚ वि॒दुष्ट᳚रः ।",
          "begin": 0.0,
          "end": 6.558
        },
        {
          "text": "अ॒ग्निर्ह॒व्या सु᳚षूदति दे॒वो दे॒वेषु॒ मेधि᳚रो वि॒त्तं मे᳚ अ॒स्य रो᳚दसी ॥",
          "begin": 6.558,
          "end": 16.92
        }
      ]
    },
    {
      "id": "1.105.15",
      "mandala": 1,
      "sukta": 105,
      "rik": 15,
      "padas": [
        {
          "text": "ब्रह्मा᳚ कृणोति॒ वरु᳚णो गातु॒विदं॒ तमी᳚महे ।",
          "begin": 0.0,
          "end": 6.555
        },
        {
          "text": "व्यू᳚र्णोति हृ॒दा म॒तिं नव्यो᳚ जायतामृ॒तं वि॒त्तं मे᳚ अ॒स्य रो᳚दसी ॥",
          "begin": 6.555,
          "end": 16.6
        }
      ]
    },
    {
      "id": "1.105.16",
      "mandala": 1,
      "sukta": 105,
      "rik": 16,
      "padas": [
        {
          "text": "अ॒सौ यः पन्था᳚ आदि॒त्यो दि॒वि प्र॒वाच्यं᳚ कृ॒तः ।",
          "begin": 0.0,
          "end": 9.065
        },
        {
          "text": "न स दे᳚वा अति॒क्रमे॒ तं म᳚र्तासो॒ न प᳚श्यथ वि॒त्तं मे᳚ अ॒स्य रो᳚दसी ॥",
          "begin": 9.065,
          "end": 17.12
        }
      ]
    },
    {
      "id": "1.105.17",
      "mandala": 1,
      "sukta": 105,
      "rik": 17,
      "padas": [
        {
          "text": "त्रि॒तः कूपे॑व᳚हितो दे॒वान्ह᳚वत ऊ॒तये᳚ ।",
          "begin": 0.0,
          "end": 6.473
        },
        {
          "text": "तच्छु᳚श्राव॒ बृह॒स्पति᳚ः कृ॒ण्वन्नं᳚हूर॒णादु॒रु वि॒त्तं मे᳚ अ॒स्य रो᳚दसी ॥",
          "begin": 6.473,
          "end": 16.04
        }
      ]
    },
    {
      "id": "1.105.18",
      "mandala": 1,
      "sukta": 105,
      "rik": 18,
      "padas": [
        {
          "text": "अ॒रु॒णो मा᳚ स॒कृद्वृकः᳚ प॒था यन्तं᳚ द॒दर्श॒ हि ।",
          "begin": 0.0,
          "end": 8.0
        },
        {
          "text": "उज्जि᳚हीते नि॒चाय्या॒ तष्टे᳚व पृष्ट्याम॒यी वि॒त्तं मे᳚ अ॒स्य रो᳚दसी ॥",
          "begin": 8.0,
          "end": 15.88
        }
      ]
    },
    {
      "id": "1.105.19",
      "mandala": 1,
      "sukta": 105,
      "rik": 19,
      "padas": [
        {
          "text": "ए॒नाङ्गू॒षेण᳚ व॒यमिन्द्र᳚वन्तो॒॑भि ष्या᳚म वृ॒जने॒ सर्व᳚वीराः ।",
          "begin": 0.0,
          "end": 9.013
        },
        {
          "text": "तन्नो᳚ मि॒त्रो वरु᳚णो मामहन्ता॒मदि᳚ति॒ः सिन्धु᳚ः पृथि॒वी उ॒त द्यौः ॥",
          "begin": 9.013,
          "end": 19.92
        }
      ]
    }
  ]
}