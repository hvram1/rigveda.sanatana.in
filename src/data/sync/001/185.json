{
  "mandala": 1,
  "sukta": 185,
  "verses": [
    {
      "id": "1.185.1",
      "mandala": 1,
      "sukta": 185,
      "rik": 1,
      "padas": [
        {
          "text": "क॒त॒रा पूर्वा᳚ कत॒राप᳚रा॒योः क॒था जा॒ते क᳚वय॒ः को वि वे᳚द ।",
          "begin": 0.0,
          "end": 10.883
        },
        {
          "text": "विश्वं॒ त्मना᳚ बिभृतो॒ यद्ध॒ नाम॒ वि व᳚र्तेते॒ अह᳚नी च॒क्रिये᳚व ॥",
          "begin": 10.883,
          "end": 19.04
        }
      ]
    },
    {
      "id": "1.185.2",
      "mandala": 1,
      "sukta": 185,
      "rik": 2,
      "padas": [
        {
          "text": "भूरिं॒ द्वे अच᳚रन्ती॒ चर᳚न्तं प॒द्वन्तं॒ गर्भ᳚म॒पदी᳚ दधाते ।",
          "begin": 0.0,
          "end": 8.107
        },
        {
          "text": "नित्यं॒ न सू॒नुं पि॒त्रोरु॒पस्थे॒ द्यावा॒ रक्ष᳚तं पृथिवी नो॒ अभ्वा᳚त् ॥",
          "begin": 8.107,
          "end": 16.6
        }
      ]
    },
    {
      "id": "1.185.3",
      "mandala": 1,
      "sukta": 185,
      "rik": 3,
      "padas": [
        {
          "text": "अ॒ने॒हो दा॒त्रमदि᳚तेरन॒र्वं हु॒वे स्व᳚र्वदव॒धं नम᳚स्वत् ।",
          "begin": 0.0,
          "end": 9.162
        },
        {
          "text": "तद्रो᳚दसी जनयतं जरि॒त्रे द्यावा॒ रक्ष᳚तं पृथिवी नो॒ अभ्वा᳚त् ॥",
          "begin": 9.162,
          "end": 16.32
        }
      ]
    },
    {
      "id": "1.185.4",
      "mandala": 1,
      "sukta": 185,
      "rik": 4,
      "padas": [
        {
          "text": "अत᳚प्यमाने॒ अव॒साव᳚न्ती॒ अनु᳚ ष्याम॒ रोद᳚सी दे॒वपु᳚त्रे ।",
          "begin": 0.0,
          "end": 7.637
        },
        {
          "text": "उ॒भे दे॒वाना᳚मु॒भये᳚भि॒रह्नां॒ द्यावा॒ रक्ष᳚तं पृथिवी नो॒ अभ्वा᳚त् ॥",
          "begin": 7.637,
          "end": 17.48
        }
      ]
    },
    {
      "id": "1.185.5",
      "mandala": 1,
      "sukta": 185,
      "rik": 5,
      "padas": [
        {
          "text": "सं॒गच्छ᳚माने युव॒ती सम᳚न्ते॒ स्वसा᳚रा जा॒मी पि॒त्रोरु॒पस्थे᳚ ।",
          "begin": 0.0,
          "end": 9.717
        },
        {
          "text": "अ॒भि॒जिघ्र᳚न्ती॒ भुव᳚नस्य॒ नाभिं॒ द्यावा॒ रक्ष᳚तं पृथिवी नो॒ अभ्वा᳚त् ॥",
          "begin": 9.717,
          "end": 17.32
        }
      ]
    },
    {
      "id": "1.185.6",
      "mandala": 1,
      "sukta": 185,
      "rik": 6,
      "padas": [
        {
          "text": "उ॒र्वी सद्म᳚नी बृह॒ती ऋ॒तेन᳚ हु॒वे दे॒वाना॒मव᳚सा॒ जनि᳚त्री ।",
          "begin": 0.0,
          "end": 7.835
        },
        {
          "text": "द॒धाते॒ ये अ॒मृतं᳚ सु॒प्रती᳚के॒ द्यावा॒ रक्ष᳚तं पृथिवी नो॒ अभ्वा᳚त् ॥",
          "begin": 7.835,
          "end": 17.08
        }
      ]
    },
    {
      "id": "1.185.7",
      "mandala": 1,
      "sukta": 185,
      "rik": 7,
      "padas": [
        {
          "text": "उ॒र्वी पृ॒थ्वी ब᳚हु॒ले दू॒रेअ᳚न्ते॒ उप᳚ ब्रुवे॒ नम᳚सा य॒ज्ञे अ॒स्मिन् ।",
          "begin": 0.0,
          "end": 8.465
        },
        {
          "text": "द॒धाते॒ ये सु॒भगे᳚ सु॒प्रतू᳚र्ती॒ द्यावा॒ रक्ष᳚तं पृथिवी नो॒ अभ्वा᳚त् ॥",
          "begin": 8.465,
          "end": 18.44
        }
      ]
    },
    {
      "id": "1.185.8",
      "mandala": 1,
      "sukta": 185,
      "rik": 8,
      "padas": [
        {
          "text": "दे॒वान्वा॒ यच्च᳚कृ॒मा कच्चि॒दाग॒ः सखा᳚यं वा॒ सद॒मिज्जास्प᳚तिं वा ।",
          "begin": 0.0,
          "end": 8.834
        },
        {
          "text": "इ॒यं धीर्भू᳚या अव॒यान᳚मेषां॒ द्यावा॒ रक्ष᳚तं पृथिवी नो॒ अभ्वा᳚त् ॥",
          "begin": 8.834,
          "end": 17.84
        }
      ]
    },
    {
      "id": "1.185.9",
      "mandala": 1,
      "sukta": 185,
      "rik": 9,
      "padas": [
        {
          "text": "उ॒भा शंसा॒ नर्या॒ माम᳚विष्टामु॒भे मामू॒ती अव᳚सा सचेताम् ।",
          "begin": 0.0,
          "end": 8.159
        },
        {
          "text": "भूरि᳚ चिद॒र्यः सु॒दास्त᳚राये॒षा मद᳚न्त इषयेम देवाः ॥",
          "begin": 8.159,
          "end": 15.04
        }
      ]
    },
    {
      "id": "1.185.10",
      "mandala": 1,
      "sukta": 185,
      "rik": 10,
      "padas": [
        {
          "text": "ऋ॒तं दि॒वे तद᳚वोचं पृथि॒व्या अ᳚भिश्रा॒वाय᳚ प्रथ॒मं सु᳚मे॒धाः ।",
          "begin": 0.0,
          "end": 7.931
        },
        {
          "text": "पा॒ताम᳚व॒द्याद्दु᳚रि॒ताद॒भीके᳚ पि॒ता मा॒ता च᳚ रक्षता॒मवो᳚भिः ॥",
          "begin": 7.931,
          "end": 16.4
        }
      ]
    },
    {
      "id": "1.185.11",
      "mandala": 1,
      "sukta": 185,
      "rik": 11,
      "padas": [
        {
          "text": "इ॒दं द्या᳚वापृथिवी स॒त्यम᳚स्तु॒ पित॒र्मात॒र्यदि॒होप᳚ब्रु॒वे वा᳚म् ।",
          "begin": 0.0,
          "end": 14.003
        },
        {
          "text": "भू॒तं दे॒वाना᳚मव॒मे अवो᳚भिर्वि॒द्यामे॒षं वृ॒जनं᳚ जी॒रदा᳚नुम् ॥",
          "begin": 14.003,
          "end": 25.24
        }
      ]
    }
  ]
}