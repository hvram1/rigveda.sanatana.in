{
  "mandala": 5,
  "sukta": 1,
  "verses": [
    {
      "id": "5.1.1",
      "mandala": 5,
      "sukta": 1,
      "rik": 1,
      "padas": [
        {
          "text": "अबो᳚ध्य॒ग्निः स॒मिधा॒ जना᳚नां॒ प्रति᳚ धे॒नुमि᳚वाय॒तीमु॒षास᳚म् ।",
          "begin": 0.0,
          "end": 7.634
        },
        {
          "text": "य॒ह्वा इ᳚व॒ प्र व॒यामु॒ज्जिहा᳚ना॒ः प्र भा॒नवः᳚ सिस्रते॒ नाक॒मच्छ᳚ ॥",
          "begin": 7.634,
          "end": 16.16
        }
      ]
    },
    {
      "id": "5.1.2",
      "mandala": 5,
      "sukta": 1,
      "rik": 2,
      "padas": [
        {
          "text": "अबो᳚धि॒ होता᳚ य॒जथा᳚य दे॒वानू॒र्ध्वो अ॒ग्निः सु॒मना᳚ः प्रा॒तर᳚स्थात् ।",
          "begin": 0.0,
          "end": 10.822
        },
        {
          "text": "समि᳚द्धस्य॒ रुश᳚ददर्शि॒ पाजो᳚ म॒हान्दे॒वस्तम᳚सो॒ निर᳚मोचि ॥",
          "begin": 10.822,
          "end": 17.16
        }
      ]
    },
    {
      "id": "5.1.3",
      "mandala": 5,
      "sukta": 1,
      "rik": 3,
      "padas": [
        {
          "text": "यदीं᳚ ग॒णस्य᳚ रश॒नामजी᳚ग॒ः शुचि᳚रङ्क्ते॒ शुचि᳚भि॒र्गोभि᳚र॒ग्निः ।",
          "begin": 0.0,
          "end": 6.503
        },
        {
          "text": "आद्दक्षि᳚णा युज्यते वाज॒यन्त्यु᳚त्ता॒नामू॒र्ध्वो अ᳚धयज्जु॒हूभि᳚ः ॥",
          "begin": 6.503,
          "end": 16.04
        }
      ]
    },
    {
      "id": "5.1.4",
      "mandala": 5,
      "sukta": 1,
      "rik": 4,
      "padas": [
        {
          "text": "अ॒ग्निमच्छा᳚ देवय॒तां मनां᳚सि॒ चक्षूं᳚षीव॒ सूर्ये॒ सं च᳚रन्ति ।",
          "begin": 0.0,
          "end": 9.499
        },
        {
          "text": "यदीं॒ सुवा᳚ते उ॒षसा॒ विरू᳚पे श्वे॒तो वा॒जी जा᳚यते॒ अग्रे॒ अह्ना᳚म् ॥",
          "begin": 9.499,
          "end": 19.04
        }
      ]
    },
    {
      "id": "5.1.5",
      "mandala": 5,
      "sukta": 1,
      "rik": 5,
      "padas": [
        {
          "text": "जनि᳚ष्ट॒ हि जेन्यो॒ अग्रे॒ अह्नां᳚ हि॒तो हि॒तेष्व᳚रु॒षो वने᳚षु ।",
          "begin": 0.0,
          "end": 6.416
        },
        {
          "text": "दमे᳚दमे स॒प्त रत्ना॒ दधा᳚नो॒॑ग्निर्होता॒ नि ष᳚सादा॒ यजी᳚यान् ॥",
          "begin": 6.416,
          "end": 17.16
        }
      ]
    },
    {
      "id": "5.1.6",
      "mandala": 5,
      "sukta": 1,
      "rik": 6,
      "padas": [
        {
          "text": "अ॒ग्निर्होता॒ न्य᳚सीद॒द्यजी᳚यानु॒पस्थे᳚ मा॒तुः सु᳚र॒भा उ᳚ लो॒के ।",
          "begin": 0.0,
          "end": 7.961
        },
        {
          "text": "युवा᳚ क॒विः पु᳚रुनि॒ष्ठ ऋ॒तावा᳚ ध॒र्ता कृ᳚ष्टी॒नामु॒त मध्य᳚ इ॒द्धः ॥",
          "begin": 7.961,
          "end": 16.24
        }
      ]
    },
    {
      "id": "5.1.7",
      "mandala": 5,
      "sukta": 1,
      "rik": 7,
      "padas": [
        {
          "text": "प्र णु त्यं विप्र᳚मध्व॒रेषु᳚ सा॒धुम॒ग्निं होता᳚रमीळते॒ नमो᳚भिः ।",
          "begin": 0.0,
          "end": 8.53
        },
        {
          "text": "आ यस्त॒तान॒ रोद᳚सी ऋ॒तेन॒ नित्यं᳚ मृजन्ति वा॒जिनं᳚ घृ॒तेन᳚ ॥",
          "begin": 8.53,
          "end": 15.4
        }
      ]
    },
    {
      "id": "5.1.8",
      "mandala": 5,
      "sukta": 1,
      "rik": 8,
      "padas": [
        {
          "text": "मा॒र्जा॒ल्यो᳚ मृज्यते॒ स्वे दमू᳚नाः कविप्रश॒स्तो अति᳚थिः शि॒वो नः᳚ ।",
          "begin": 0.0,
          "end": 9.503
        },
        {
          "text": "स॒हस्र᳚शृङ्गो वृष॒भस्तदो᳚जा॒ विश्वाँ᳚ अग्ने॒ सह᳚सा॒ प्रास्य॒न्यान् ॥",
          "begin": 9.503,
          "end": 17.84
        }
      ]
    },
    {
      "id": "5.1.9",
      "mandala": 5,
      "sukta": 1,
      "rik": 9,
      "padas": [
        {
          "text": "प्र स॒द्यो अ᳚ग्ने॒ अत्ये᳚ष्य॒न्याना॒विर्यस्मै॒ चारु᳚तमो ब॒भूथ᳚ ।",
          "begin": 0.0,
          "end": 8.752
        },
        {
          "text": "ई॒ळेन्यो᳚ वपु॒ष्यो᳚ वि॒भावा᳚ प्रि॒यो वि॒शामति᳚थि॒र्मानु᳚षीणाम् ॥",
          "begin": 8.752,
          "end": 16.64
        }
      ]
    },
    {
      "id": "5.1.10",
      "mandala": 5,
      "sukta": 1,
      "rik": 10,
      "padas": [
        {
          "text": "तुभ्यं᳚ भरन्ति क्षि॒तयो᳚ यविष्ठ ब॒लिम᳚ग्ने॒ अन्ति᳚त॒ ओत दू॒रात् ।",
          "begin": 0.0,
          "end": 9.039
        },
        {
          "text": "आ भन्दि᳚ष्ठस्य सुम॒तिं चि᳚किद्धि बृ॒हत्ते᳚ अग्ने॒ महि॒ शर्म᳚ भ॒द्रम् ॥",
          "begin": 9.039,
          "end": 15.96
        }
      ]
    },
    {
      "id": "5.1.11",
      "mandala": 5,
      "sukta": 1,
      "rik": 11,
      "padas": [
        {
          "text": "आद्य रथं᳚ भानुमो भानु॒मन्त॒मग्ने॒ तिष्ठ᳚ यज॒तेभि॒ः सम᳚न्तम् ।",
          "begin": 0.0,
          "end": 8.749
        },
        {
          "text": "वि॒द्वान्प᳚थी॒नामु॒र्व१॒᳚न्तरि᳚क्ष॒मेह दे॒वान्ह᳚वि॒रद्या᳚य वक्षि ॥",
          "begin": 8.749,
          "end": 16.76
        }
      ]
    },
    {
      "id": "5.1.12",
      "mandala": 5,
      "sukta": 1,
      "rik": 12,
      "padas": [
        {
          "text": "अवो᳚चाम क॒वये॒ मेध्या᳚य॒ वचो᳚ व॒न्दारु᳚ वृष॒भाय॒ वृष्णे᳚ ।",
          "begin": 0.0,
          "end": 8.84
        },
        {
          "text": "गवि᳚ष्ठिरो॒ नम᳚सा॒ स्तोम᳚म॒ग्नौ दि॒वी᳚व रु॒क्ममु᳚रु॒व्यञ्च᳚मश्रेत् ॥",
          "begin": 8.84,
          "end": 18.6
        }
      ]
    }
  ]
}